<html>
<head>
<title>Graece Novum Testamentum. Epistula Pauli ad Thessalonicenses ii</title>
<meta http-equiv="Content-Type" content="text/html; charset=utf-8">
<meta content="Institute for Biblical Content" name="author">
<meta content="Library Paracalypsis, Bible, Biblia, The Greek New Testament" name="keywords">
<meta content="Novum Testamentum. Epistula Pauli ad Thessalonicenses ii" name="description">
<meta http-equiv="pragma" content="no-cache">
<link href="../../greek.css" rel="stylesheet" type="text/css">
<style rel="stylesheet" type="text/css">

p.cit{font-family:"Arial Unicode MS,Palatino Linotype,Code2000,TITUS Cyberbit Basic,Athena,Vusillus Old Face";font-size:10pt;margin-bottom:2pt;margin-top:2pt;text-align:justify;text-indent:0pt;margin-right:70pt;margin-left:70pt}

span.gl {font-size:16pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Πρὸς Θεσσαλονικεῖς β´</h2>
<p><span class=gl>1</span>&nbsp;&nbsp;Παῦλος

καὶ Σιλουανὸς καὶ Τιμόθεος τῇ ἐκκλησίᾳ Θεσσαλονικέων ἐν θεῷ πατρὶ ἡμῶν καὶ κυρίῳ

Ἰησοῦ Χριστῷ·&nbsp; <b>2</b>&nbsp;χάρις ὑμῖν καὶ εἰρήνη ἀπὸ θεοῦ πατρὸς καὶ

κυρίου Ἰησοῦ Χριστοῦ.</p>
<p><b>3</b>&nbsp;Εὐχαριστεῖν ὀφείλομεν τῷ θεῷ πάντοτε περὶ ὑμῶν, ἀδελφοί, καθὼς

ἄξιόν ἐστιν, ὅτι ὑπεραυξάνει ἡ πίστις ὑμῶν καὶ πλεονάζει ἡ ἀγάπη ἑνὸς ἑκάστου

πάντων ὑμῶν εἰς ἀλλήλους,&nbsp; <b>4</b>&nbsp;ὥστε αὐτοὺς ἡμᾶς ἐν ὑμῖν

ἐγκαυχᾶσθαι ἐν ταῖς ἐκκλησίαις τοῦ θεοῦ ὑπὲρ τῆς ὑπομονῆς ὑμῶν καὶ πίστεως ἐν

πᾶσιν τοῖς διωγμοῖς ὑμῶν καὶ ταῖς θλίψεσιν αἷς ἀνέχεσθε,&nbsp; <b>5</b>&nbsp;ἔνδειγμα

τῆς δικαίας κρίσεως τοῦ θεοῦ, εἰς τὸ καταξιωθῆναι ὑμᾶς τῆς βασιλείας τοῦ θεοῦ,

ὑπὲρ ἧς καὶ πάσχετε,&nbsp; <b>6</b>&nbsp;εἴπερ δίκαιον παρὰ θεῷ ἀνταποδοῦναι

τοῖς θλίβουσιν ὑμᾶς θλῖψιν&nbsp; <b>7</b>&nbsp;καὶ

ὑμῖν τοῖς θλιβομένοις ἄνεσιν μεθ’ ἡμῶν ἐν τῇ ἀποκαλύψει τοῦ κυρίου Ἰησοῦ ἀπ’

οὐρανοῦ μετ’ ἀγγέλων δυνάμεως αὐτοῦ&nbsp; <b>8</b>&nbsp;ἐν πυρὶ φλογός,

διδόντος ἐκδίκησιν τοῖς μὴ εἰδόσιν θεὸν καὶ τοῖς μὴ ὑπακούουσιν τῷ εὐαγγελίῳ

τοῦ κυρίου ἡμῶν Ἰησοῦ,&nbsp; <b>9</b>&nbsp;οἵτινες δίκην τίσουσιν ὄλεθρον

αἰώνιον ἀπὸ προσώπου τοῦ κυρίου καὶ ἀπὸ τῆς δόξης τῆς ἰσχύος αὐτοῦ,&nbsp; <b>10</b>&nbsp;ὅταν

ἔλθῃ ἐνδοξασθῆναι ἐν τοῖς ἁγίοις αὐτοῦ καὶ θαυμασθῆναι ἐν πᾶσιν τοῖς πιστεύσασιν,

ὅτι ἐπιστεύθη τὸ μαρτύριον ἡμῶν ἐφ’ ὑμᾶς, ἐν τῇ ἡμέρᾳ ἐκείνῃ.&nbsp; <b>11</b>&nbsp;εἰς

ὃ καὶ προσευχόμεθα πάντοτε περὶ ὑμῶν, ἵνα ὑμᾶς ἀξιώσῃ τῆς κλήσεως ὁ θεὸς ἡμῶν

καὶ πληρώσῃ πᾶσαν εὐδοκίαν ἀγαθωσύνης καὶ ἔργον πίστεως ἐν δυνάμει,&nbsp;
<b>12</b>&nbsp;ὅπως ἐνδοξασθῇ τὸ ὄνομα τοῦ

κυρίου ἡμῶν Ἰησοῦ ἐν ὑμῖν, καὶ ὑμεῖς ἐν αὐτῷ, κατὰ τὴν χάριν τοῦ θεοῦ ἡμῶν καὶ

κυρίου Ἰησοῦ Χριστοῦ.</p>
<p><span class=gl>2</span>&nbsp;&nbsp;Ἐρωτῶμεν

δὲ ὑμᾶς, ἀδελφοί, ὑπὲρ τῆς παρουσίας τοῦ κυρίου ἡμῶν Ἰησοῦ Χριστοῦ καὶ ἡμῶν

ἐπισυναγωγῆς ἐπ’ αὐτόν,&nbsp; <b>2</b>&nbsp;εἰς τὸ μὴ ταχέως σαλευθῆναι ὑμᾶς

ἀπὸ τοῦ νοὸς μηδὲ θροεῖσθαι μήτε διὰ πνεύματος μήτε διὰ λόγου μήτε δι’

ἐπιστολῆς ὡς δι’ ἡμῶν, ὡς ὅτι ἐνέστηκεν ἡ ἡμέρα τοῦ κυρίου.&nbsp; <b>3</b>&nbsp;μή

τις ὑμᾶς ἐξαπατήσῃ κατὰ μηδένα τρόπον· ὅτι ἐὰν μὴ ἔλθῃ ἡ ἀποστασία πρῶτον καὶ

ἀποκαλυφθῇ ὁ ἄνθρωπος τῆς ἀνομίας, ὁ υἱὸς τῆς ἀπωλείας,&nbsp;
<b>4</b>&nbsp;ὁ ἀντικείμενος καὶ ὑπεραιρόμενος

ἐπὶ πάντα λεγόμενον θεὸν ἢ σέβασμα, ὥστε αὐτὸν εἰς τὸν ναὸν τοῦ θεοῦ καθίσαι,

ἀποδεικνύντα ἑαυτὸν ὅτι ἔστιν θεός.&nbsp; <b>5</b>&nbsp;Οὐ μνημονεύετε ὅτι ἔτι

ὢν πρὸς ὑμᾶς ταῦτα ἔλεγον ὑμῖν;&nbsp; <b>6</b>&nbsp;καὶ

νῦν τὸ κατέχον οἴδατε, εἰς τὸ ἀποκαλυφθῆναι αὐτὸν ἐν τῷ ἑαυτοῦ καιρῷ.&nbsp; <b>7</b>&nbsp;τὸ

γὰρ μυστήριον ἤδη ἐνεργεῖται τῆς ἀνομίας· μόνον ὁ κατέχων ἄρτι ἕως ἐκ μέσου

γένηται.&nbsp; <b>8</b>&nbsp;καὶ τότε ἀποκαλυφθήσεται ὁ ἄνομος, ὃν ὁ κύριος

[Ἰησοῦς] ἀνελεῖ τῷ πνεύματι τοῦ στόματος αὐτοῦ καὶ καταργήσει τῇ ἐπιφανείᾳ τῆς

παρουσίας αὐτοῦ,&nbsp; <b>9</b>&nbsp;οὗ ἐστιν ἡ παρουσία κατ’ ἐνέργειαν τοῦ

Σατανᾶ ἐν πάσῃ δυνάμει καὶ σημείοις καὶ τέρασιν ψεύδους&nbsp; <b>10</b>&nbsp;καὶ

ἐν πάσῃ ἀπάτῃ ἀδικίας τοῖς ἀπολλυμένοις, ἀνθ’ ὧν τὴν ἀγάπην τῆς ἀληθείας οὐκ

ἐδέξαντο εἰς τὸ σωθῆναι αὐτούς.&nbsp; <b>11</b>&nbsp;καὶ διὰ τοῦτο πέμπει

αὐτοῖς ὁ θεὸς ἐνέργειαν πλάνης εἰς τὸ πιστεῦσαι αὐτοὺς τῷ ψεύδει,&nbsp; <b>12</b>&nbsp;ἵνα

κριθῶσιν πάντες οἱ μὴ πιστεύσαντες τῇ ἀληθείᾳ ἀλλὰ εὐδοκήσαντες τῇ ἀδικίᾳ.</p>
<p><b>13</b>&nbsp;Ἡμεῖς δὲ ὀφείλομεν εὐχαριστεῖν τῷ θεῷ πάντοτε περὶ ὑμῶν,

ἀδελφοὶ ἠγαπημένοι ὑπὸ κυρίου, ὅτι εἵλατο ὑμᾶς ὁ θεὸς ἀπαρχὴν εἰς σωτηρίαν ἐν

ἁγιασμῷ πνεύματος καὶ πίστει ἀληθείας,&nbsp; <b>14</b>&nbsp;εἰς ὃ ἐκάλεσεν ὑμᾶς

διὰ τοῦ εὐαγγελίου ἡμῶν, εἰς περιποίησιν δόξης τοῦ κυρίου ἡμῶν Ἰησοῦ

Χριστοῦ.&nbsp; <b>15</b>&nbsp;ἄρα οὖν, ἀδελφοί, στήκετε, καὶ κρατεῖτε τὰς

παραδόσεις ἃς ἐδιδάχθητε εἴτε διὰ λόγου εἴτε δι’ ἐπιστολῆς ἡμῶν.&nbsp; <b>16</b>&nbsp;Αὐτὸς

δὲ ὁ κύριος ἡμῶν Ἰησοῦς Χριστὸς καὶ [ὁ] θεὸς ὁ πατὴρ ἡμῶν, ὁ ἀγαπήσας ἡμᾶς καὶ

δοὺς παράκλησιν αἰωνίαν καὶ ἐλπίδα ἀγαθὴν ἐν χάριτι,&nbsp;
<b>17</b>&nbsp;παρακαλέσαι ὑμῶν τὰς καρδίας καὶ στηρίξαι ἐν παντὶ ἔργῳ καὶ

λόγῳ ἀγαθῷ.</p>
<p><span class=gl>3</span>&nbsp;&nbsp;Τὸ

λοιπὸν προσεύχεσθε, ἀδελφοί, περὶ ἡμῶν, ἵνα ὁ λόγος τοῦ κυρίου τρέχῃ καὶ

δοξάζηται καθὼς καὶ πρὸς ὑμᾶς,&nbsp; <b>2</b>&nbsp;καὶ ἵνα ῥυσθῶμεν ἀπὸ τῶν

ἀτόπων καὶ πονηρῶν ἀνθρώπων· οὐ γὰρ πάντων ἡ πίστις.&nbsp; <b>3</b>&nbsp;πιστὸς

δέ ἐστιν ὁ κύριος, ὃς στηρίξει ὑμᾶς καὶ φυλάξει ἀπὸ τοῦ πονηροῦ.&nbsp;
<b>4</b>&nbsp;πεποίθαμεν δὲ ἐν κυρίῳ ἐφ’ ὑμᾶς,

ὅτι ἃ παραγγέλλομεν [καὶ] ποιεῖτε καὶ ποιήσετε.&nbsp; <b>5</b>&nbsp;Ὁ δὲ κύριος

κατευθύναι ὑμῶν τὰς καρδίας εἰς τὴν ἀγάπην τοῦ θεοῦ καὶ εἰς τὴν ὑπομονὴν τοῦ

Χριστοῦ.</p>
<p><b>6</b>&nbsp;Παραγγέλλομεν δὲ ὑμῖν, ἀδελφοί, ἐν ὀνόματι τοῦ κυρίου Ἰησοῦ

Χριστοῦ, στέλλεσθαι ὑμᾶς ἀπὸ παντὸς ἀδελφοῦ ἀτάκτως περιπατοῦντος καὶ μὴ κατὰ

τὴν παράδοσιν ἣν παρελάβοσαν παρ’ ἡμῶν.&nbsp; <b>7</b>&nbsp;αὐτοὶ γὰρ οἴδατε

πῶς δεῖ μιμεῖσθαι ἡμᾶς, ὅτι οὐκ ἠτακτήσαμεν ἐν ὑμῖν&nbsp;
<b>8</b>&nbsp;οὐδὲ δωρεὰν ἄρτον ἐφάγομεν παρά τινος, ἀλλ’ ἐν κόπῳ καὶ

μόχθῳ νυκτὸς καὶ ἡμέρας ἐργαζόμενοι πρὸς τὸ μὴ ἐπιβαρῆσαί τινα ὑμῶν·&nbsp; <b>9</b>&nbsp;οὐχ

ὅτι οὐκ ἔχομεν ἐξουσίαν, ἀλλ’ ἵνα ἑαυτοὺς τύπον δῶμεν ὑμῖν εἰς τὸ μιμεῖσθαι

ἡμᾶς.&nbsp; <b>10</b>&nbsp;καὶ γὰρ ὅτε ἦμεν πρὸς ὑμᾶς, τοῦτο παρηγγέλλομεν

ὑμῖν, ὅτι εἴ τις οὐ θέλει ἐργάζεσθαι μηδὲ ἐσθιέτω.&nbsp; <b>11</b>&nbsp;ἀκούομεν

γάρ τινας περιπατοῦντας ἐν ὑμῖν ἀτάκτως, μηδὲν ἐργαζομένους ἀλλὰ

περιεργαζομένους·&nbsp; <b>12</b>&nbsp;τοῖς δὲ τοιούτοις παραγγέλλομεν καὶ

παρακαλοῦμεν ἐν κυρίῳ Ἰησοῦ Χριστῷ ἵνα μετὰ ἡσυχίας ἐργαζόμενοι τὸν ἑαυτῶν

ἄρτον ἐσθίωσιν.&nbsp; <b>13</b>&nbsp;Ὑμεῖς δέ, ἀδελφοί, μὴ ἐγκακήσητε

καλοποιοῦντες.&nbsp; <b>14</b>&nbsp;εἰ δέ

τις οὐχ ὑπακούει τῷ λόγῳ ἡμῶν διὰ τῆς ἐπιστολῆς, τοῦτον σημειοῦσθε, μὴ

συναναμίγνυσθαι αὐτῷ, ἵνα ἐντραπῇ·&nbsp; <b>15</b>&nbsp;καὶ μὴ ὡς ἐχθρὸν

ἡγεῖσθε, ἀλλὰ νουθετεῖτε ὡς ἀδελφόν.</p>
<p><b>16</b>&nbsp;Αὐτὸς δὲ ὁ κύριος τῆς εἰρήνης δῴη ὑμῖν τὴν εἰρήνην διὰ παντὸς

ἐν παντὶ τρόπῳ. ὁ κύριος μετὰ πάντων ὑμῶν.</p>
<p><b>17</b>&nbsp;Ὁ ἀσπασμὸς τῇ ἐμῇ χειρὶ Παύλου, ὅ ἐστιν σημεῖον ἐν πάσῃ

ἐπιστολῇ· οὕτως γράφω.&nbsp; <b>18</b>&nbsp;ἡ χάρις τοῦ κυρίου ἡμῶν Ἰησοῦ

Χριστοῦ μετὰ πάντων ὑμῶν.</p>
<p>&nbsp;</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="1ti.htm">Poster</a></p>
</td></tr>
</table>









		


</body>
</html>

