<html>
<head>
<title>Vulgata. Baruch</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Baruch</h2>
<p><span class=gl>1</span> et haec verba libri quae scripsit Baruch filius Neeri filius

Maasei filii Sedechiae filii Sedei filii Helchiae in Babylonia</p>
<p><span class=c>2</span> in anno quinto in septima die mensis in tempore quo ceperunt

Chaldei Hierusalem et succenderunt eam igni</p>
<p><span class=c>3</span> et legit Baruch verba libri huius ad aures Iechoniae filii

Ioachim regis Iuda et ad aures universi populi venientis ad librum</p>
<p><span class=c>4</span> et ad aures potentium filiorum regum et ad aures presbyterorum

et ad aures populi a minimo usque ad magnum eorum omnium habitantium in

Babylonia ad flumen Sudi</p>
<p><span class=c>5</span> qui audientes plorabant et ieiunabant et orabant in conspectu

Domini</p>
<p><span class=c>6</span> et collegerunt pecuniam secundum quod potuit uniuscuiusque

manus</p>
<p><span class=c>7</span> et miserunt in Hierusalem ad Ioachim filium Helchiae filii

Salom sacerdotem et ad sacerdotes et ad omnem populum qui inventi sunt cum eo

in Hierusalem</p>
<p><span class=c>8</span> cum acciperet vasa templi Domini quae ablata fuerant de templo

revocare in terram Iuda decima die illius sivan vasa argentea quae fecit

Sedechias filius Iosiae rex Iuda</p>
<p><span class=c>9</span> posteaquam cepisset Nabuchodonosor rex Babylonum Iechoniam et

principes et vinctos et potentes et populum terrae ab Hierusalem et duxit eos

in Babyloniam</p>
<p><span class=c>10</span> et dixerunt ecce misimus ad vos pecunias de quibus emite

holocaustomata et tus et facite manna et offerte pro peccato ad aram Domini Dei

nostri</p>
<p><span class=c>11</span> et orate pro vita Nabuchodonosor regis Babyloniae et pro vita

Balthasar filii eius ut sint dies ipsorum sicut dies caeli super terram</p>
<p><span class=c>12</span> et det Dominus virtutem nobis et inluminet oculos nostros ut

vivamus sub umbra Nabuchodonosor regis Babyloniae et sub umbra Balthasar filii

eius et serviamus eis multis diebus et inveniamus gratiam in conspectu eorum</p>
<p><span class=c>13</span> et pro nobis ipsis orate ad Dominum Deum nostrum quia

peccavimus Domino Deo nostro et non est aversus furor eius a nobis usque in

hunc diem</p>
<p><span class=c>14</span> et legite librum istum quem misimus ad vos recitari in templo

Domini in die sollemni et in die oportuno</p>
<p><span class=c>15</span> et dicetis Domino Deo nostro iustitia nobis autem confusio

faciei nostrae sicut dies haec omni Iuda et habitantibus in Hierusalem</p>
<p><span class=c>16</span> regibus nostris et principibus nostris sacerdotibus nostris et

prophetis nostris et patribus nostris</p>
<p><span class=c>17</span> peccavimus ante Dominum nostrum et non credidimus diffidentes

in eum</p>
<p><span class=c>18</span> et non fuimus subiectibiles illi et non obaudivimus vocem Domini

Dei nostri ut ambularemus in mandatis eius quibus dedit nobis</p>
<p><span class=c>19</span> a die qua eduxit patres nostros de terra Aegypti usque in hunc

diem eramus incredibiles ad Dominum Deum nostrum et dissipati recessimus ne

audiremus vocem ipsius</p>
<p><span class=c>20</span> et adheserunt nobis mala multa et maledictiones quae

constituit Dominus Moysi servo suo qui eduxit patres nostros de terra Aegypti

dare nobis terram fluentem lac et mel sicut hodierna die</p>
<p><span class=c>21</span> et non audivimus vocem Domini Dei nostri secundum omnia verba

prophetarum quos misit ad nos</p>
<p><span class=c>22</span> et abivimus unusquisque in sensum cordis nostri maligni

operari diis alienis facientes mala ante oculos Domini Dei nostri</p>
<p><span class=gl>2</span> propter quod statuit Dominus Deus noster verbum suum quod

locutus est ad nos et ad iudices nostros qui iudicaverunt in Israhel et ad

reges nostros et ad principes nostros et ad omnem Israhel et Iuda</p>
<p><span class=c>2</span> ut adduceret Dominus super nos mala magna quae non sunt facta

sub caelo quemadmodum facta sunt Hierusalem secundum quae scripta sunt in lege

Moysi</p>
<p><span class=c>3</span> ut manducaret homo carnes filii sui et carnes filiae suae</p>
<p><span class=c>4</span> et dedit illos sub manus regum omnium qui sunt in circuitu

nostro in inproperium et in desolationem et in omnibus populis quo nos

dispersit Dominus</p>
<p><span class=c>5</span> et facti sumus subtus et non supra quia peccavimus Domino Deo

nostro non obaudiendo vocem ipsius</p>
<p><span class=c>6</span> Domino Deo nostro iustitia nobis autem et patribus nostris

confusio faciei sicut dies haec</p>
<p><span class=c>7</span> quae locutus est Dominus super nos omnia mala haec quae

evenerunt super nos</p>
<p><span class=c>8</span> et non sumus deprecati faciem Domini Dei nostri ut reverteremur

unusquisque nostrum a viis nostris pessimis</p>
<p><span class=c>9</span> et vigilavit Dominus in malis et adduxit ea super nos quia

iustus est Dominus in omnibus operibus suis quae mandavit nobis</p>
<p><span class=c>10</span> et non audivimus vocem ipsius ut iremus in praeceptis Domini

quae dedit ante faciem nostram</p>
<p><span class=c>11</span> et nunc Domine Deus Israhel qui eduxisti plebem tuam de terra

Aegypti in manu valida et in signis et in prodigiis et in virtute tua magna et

in brachio excelso et fecisti tibi nomen sicut dies iste</p>
<p><span class=c>12</span> peccavimus impie egimus inique gessimus Domine Deus noster in

omnibus iustitiis tuis</p>
<p><span class=c>13</span> avertatur ira tua a nobis quia derelicti sumus pauci inter

gentes ubi dispersisti nos</p>
<p><span class=c>14</span> exaudi Domine preces nostras et orationes nostras et educ nos

propter te et da nobis invenire gratiam ante faciem eorum qui nos abduxerunt</p>
<p><span class=c>15</span> ut sciat omnis terra quia tu es Dominus Deus noster et quia

nomen tuum invocatum est super Israhel et super genus ipsius</p>
<p><span class=c>16</span> respice Domine de domo sancta tua in nos et inclina aurem tuam

et audi</p>
<p><span class=c>17</span> aperi oculos tuos et vide quia non mortui qui sunt in inferno

quorum spiritus acceptus est a visceribus suis dabunt honorem et

iustificationem Domino</p>
<p><span class=c>18</span> sed anima quae tristis est super magnitudine et incedit curva

et infirmis et oculi deficientes et anima esuriens dat tibi gloriam et

iustitiam Domino</p>
<p><span class=c>19</span> quia non secundum iustitias patrum nostrorum nos fundimus

misericordiam ante conspectum tuum Domine Deus noster</p>
<p><span class=c>20</span> sed quia misisti iram tuam et furorem tuum super nos sicut

locutus es in manus puerorum tuorum prophetarum dicens</p>
<p><span class=c>21</span> sic dicit Dominus inclinate umerum vestrum et cervicem vestram

et opera facite regi Babylonis et sedebitis in terra quam dedi patribus vestris</p>
<p><span class=c>22</span> quod si autem non audieritis vocem Domini Dei vestri operari

regi Babyloniae defectionem faciam de civitatibus Iuda et a foris Hierusalem</p>
<p><span class=c>23</span> et auferam a vobis vocem iucunditatis et vocem gaudimonii et

vocem sponsi et vocem sponsae et erit omnis terra sine vestigio ab

inhabitantibus eam</p>
<p><span class=c>24</span> et non audierunt vocem tuam ut operarentur regi Babyloniae et

statuisti verba tua quae locutus es in manibus puerorum tuorum prophetarum ut

proferrentur ossa regum nostrorum et ossa patrum nostrorum de loco suo</p>
<p><span class=c>25</span> et ecce sunt proiecta in calore solis et in gelu noctis et

mortui sunt in doloribus pessimis in fame et in gladio et in emissione</p>
<p><span class=c>26</span> et posuisti templum in quo invocatum est nomen tuum in ipso

sicut haec dies propter iniquitatem domus Israhel et domus Iuda</p>
<p><span class=c>27</span> et fecisti in nobis Domine Deus noster secundum omnem

benignitatem tuam et secundum omnem miserationem tuam illam magnam</p>
<p><span class=c>28</span> sicut locutus es in manu pueri tui Moysi in die qua

praecepisti ei scribere legem tuam coram filiis Israhel</p>
<p><span class=c>29</span> dicens si non obaudieritis vocem meam ambitio haec magna et

multa convertetur in minimo inter gentes quo ego dispergam illos</p>
<p><span class=c>30</span> quia scio quod me non audiet populus populus est enim dura

cervice et convertetur ad cor suum in terra captivitatis suae</p>
<p><span class=c>31</span> et scient quoniam ego sum Dominus Deus eorum et dabo eis cor

et audient aures</p>
<p><span class=c>32</span> et laudabunt me in terra captivitatis suae et memores erunt

nominis mei</p>
<p><span class=c>33</span> et avertent se a dorso suo duro et a malignitatibus suis quia

reminiscentur viam patrum suorum qui peccaverunt in me</p>
<p><span class=c>34</span> et revocabo illos in terram quam iuravi patribus illorum

Abraham et Isaac et Iacob et dominabuntur eius et multiplicabo eos et non

minorabuntur</p>
<p><span class=c>35</span> et statuam illis testamentum alterum sempiternum ut sim illis

in Deum et ipsi erunt mihi in populum et non movebo amplius populum meum filios

Israhel a terra quam dedi illis</p>
<p><span class=gl>3</span> et nunc Domine omnipotens Deus Israhel anima in angustiis et

spiritus anxius clamat ad te</p>
<p><span class=c>2</span> audi Domine et miserere quia Deus es misericors et miserere

nostri quia peccavimus ante te</p>
<p><span class=c>3</span> quia tu sedes in sempiternum et nos peribimus in aevum</p>
<p><span class=c>4</span> Domine omnipotens Deus Israhel audi nunc orationem mortuorum

Israhel et filiorum ipsorum qui peccaverunt ante te et non audierunt vocem

Domini Dei sui et adglutinata sunt nobis mala</p>
<p><span class=c>5</span> noli meminisse iniquitates patrum nostrorum sed memento manus

tuae et nominis tui in tempore isto</p>
<p><span class=c>6</span> quia tu es Dominus Deus noster et laudabimus te Domine</p>
<p><span class=c>7</span> quia propter hoc dedisti timorem tuum in cordibus nostris et ut

invocemus nomen tuum et laudemus te in captivitate nostra quia convertemus

iniquitatem patrum nostrorum qui peccaverunt ante te</p>
<p><span class=c>8</span> et ecce nos hodie in captivitate nostra sumus quo nos

dispersisti in inproperium et in maledictum et in peccatum secundum omnes

iniquitates patrum nostrorum qui discesserunt a te Domine Deus noster</p>
<p><span class=c>9</span> audi Israhel mandata vitae auribus percipite ut scias

prudentiam</p>
<p><span class=c>10</span> quid est Israhel quid est quod in terra es inimicorum</p>
<p><span class=c>11</span> inveterasti in terra aliena coinquinatus es cum mortuis

deputatus es cum descendentibus in infernum</p>
<p><span class=c>12</span> dereliquisti fontem sapientiae</p>
<p><span class=c>13</span> si in via Dei ambulasses habitasses in pace sempiterna</p>
<p><span class=c>14</span> disce ubi sit prudentia ubi sit virtus ubi sit intellectus ut

scias simul ubi sit longiturnitas vitae et victus ubi sit lumen oculorum et pax</p>
<p><span class=c>15</span> quis invenit locum eius et quis intravit in thesauros eius</p>
<p><span class=c>16</span> ubi sunt principes gentium et qui dominantur super bestias

quae sunt super terram</p>
<p><span class=c>17</span> qui in avibus caeli inludunt</p>
<p><span class=c>18</span> qui argentum thesaurizant et aurum in quo confidebant homines

et non est finis adquisitionis eorum qui argentum fabricant et solliciti sunt

nec est inventio operum illorum</p>
<p><span class=c>19</span> exterminati sunt et ad inferos descenderunt et alii loco eorum

exsurrexerunt</p>
<p><span class=c>20</span> iuvenes viderunt lumen et habitaverunt super terram viam autem

disciplinae ignoraverunt</p>
<p><span class=c>21</span> neque intellexerunt semitas eius neque filii eorum susceperunt

eam a facie ipsorum longe facta est</p>
<p><span class=c>22</span> non est audita in terra Chanaan neque visa est in Theman</p>
<p><span class=c>23</span> filii quoque Agar qui exquirunt prudentiam quae de terra est

negotiatores Merrae et Theman et fabulatores et exquisitores intellegentiae

viam autem sapientiae nescierunt neque commemorati sunt semitas eius</p>
<p><span class=c>24</span> o Israhel quam magna est domus Dei et ingens locus

possessionis eius</p>
<p><span class=c>25</span> magnus et non habet finem excelsus et inmensus</p>
<p><span class=c>26</span> ibi fuerunt gigantes nominati illi qui ab initio fuerunt statura

magna scientes bellum</p>
<p><span class=c>27</span> non hos elegit Deus neque viam disciplinae dedit illis et

perierunt</p>
<p><span class=c>28</span> eo quod non haberent sapientiam et perierunt propter

insipientiam suam</p>
<p><span class=c>29</span> quis ascendit in caelum et accepit eam et deduxit eam de

nubibus</p>
<p><span class=c>30</span> quis transfretavit mare et invenit illam et adtulit illam

super aurum electum</p>
<p><span class=c>31</span> non est qui possit scire viam eius neque qui exquirat semitas

eius</p>
<p><span class=c>32</span> sed qui scit universa novit eam et invenit eam prudentia sua

qui praeparavit terram in aeterno tempore et replevit eam pecudibus et

quadrupedibus</p>
<p><span class=c>33</span> qui emittit lumen et vadit et vocavit illud et obaudit illi in

tremore</p>
<p><span class=c>34</span> stellae autem lumen dederunt in custodiis suis et laetatae

sunt</p>
<p><span class=c>35</span> vocatae sunt et dixerunt adsumus et luxerunt ei cum

iucunditate qui fecit illas</p>
<p><span class=c>36</span> hic Deus noster non aestimabitur alius adversus eum</p>
<p><span class=c>37</span> hic adinvenit omnem viam disciplinae et tradidit illam Iacob

puero suo et Israhel dilecto suo</p>
<p><span class=c>38</span> post haec in terris visus est et cum hominibus conversatus est</p>
<p><span class=gl>4</span> hic liber mandatorum Dei et lex quae est in aeternum omnes

qui tenent eam ad vitam qui autem dereliquerint eam in mortem</p>
<p><span class=c>2</span> convertere Iacob et adprehende eam ambula per viam ad

splendorem eius contra lumen eius</p>
<p><span class=c>3</span> ne tradas altero gloriam tuam et dignitatem tuam genti alienae</p>
<p><span class=c>4</span> beati sumus Israhel quoniam quae Deo placent nobis manifesta

sunt</p>
<p><span class=c>5</span> animaequior esto populus Dei memorabilis Israhel</p>
<p><span class=c>6</span> venundati estis gentibus non in perditionem sed propter quod in

ira ad iracundiam provocastis Deum traditi estis adversariis</p>
<p><span class=c>7</span> exacerbastis enim eum qui fecit vos Deum aeternum immolantes

daemoniis et non Deo</p>
<p><span class=c>8</span> obliti autem estis eum qui nutrivit vos et contristastis

nutricem vestram Hierusalem</p>
<p><span class=c>9</span> vidit enim iracundiam a Deo venientem vobis et dixit audite

confines Sion adduxit enim mihi Deus luctum magnum</p>
<p><span class=c>10</span> vidi enim captivitatem populi mei filiorum meorum et filiarum

quam superduxit illis Aeternus</p>
<p><span class=c>11</span> nutrivi enim illos cum iucunditate dimisi autem illos cum

fletu et luctu</p>
<p><span class=c>12</span> nemo gaudeat super me viduam et desolatam a multis derelicta

sum propter peccata filiorum meorum quia declinaverunt a lege Dei</p>
<p><span class=c>13</span> iustitias autem ipsius nescierunt nec ambulaverunt per vias

mandatorum Dei neque per semitas veritatis eius cum iustitia ingressi sunt</p>
<p><span class=c>14</span> veniant confines Sion et memorentur captivitatem filiorum et

filiarum mearum quam superduxit illis Aeternus</p>
<p><span class=c>15</span> adduxit enim super illos gentem de longinquo gentem inprobam

et alterius linguae</p>
<p><span class=c>16</span> qui non sunt reveriti senem neque puerorum miserti sunt et

abduxerunt dilectos viduae et a filiis unicam desolaverunt</p>
<p><span class=c>17</span> ego autem quid possum adiuvare vos</p>
<p><span class=c>18</span> qui enim adduxit super vos mala ipse vos eripiet de manibus

inimicorum vestrorum</p>
<p><span class=c>19</span> ambulate filii ambulate ego enim derelicta sum sola</p>
<p><span class=c>20</span> exui me stola pacis indui autem me sacco obsecrationis et

clamabo ad Altissimum in diebus meis</p>
<p><span class=c>21</span> animaequiores estote filii clamate ad Dominum et eripiet vos

de manu principum inimicorum</p>
<p><span class=c>22</span> ego enim speravi in Aeternum salutem vestram et venit mihi

gaudium a Sancto super misericordia quae veniet vobis ab Aeterno salutari

nostro</p>
<p><span class=c>23</span> emisi enim vos cum luctu et ploratu reducet autem vos mihi

Deus cum gaudio et iucunditate in sempiternum</p>
<p><span class=c>24</span> sicut enim viderunt vicinae Sion captivitatem vestram sic

videbunt et in celeritate salutem vestram a Deo quae superveniet vobis cum

honore magno et splendore aeterno</p>
<p><span class=c>25</span> filii patienter sustinete iram quae supervenit vobis

persecutus est enim te inimicus tuus sed cito videbis perditionem ipsius et

super cervices ipsius ascendes</p>
<p><span class=c>26</span> delicati mei ambulaverunt vias asperas ducti sunt enim ut grex

direptus ab inimicis</p>
<p><span class=c>27</span> animaequiores estote filii et proclamate ad Deum erit enim

memoria vestra ab eo qui ducit vos</p>
<p><span class=c>28</span> sicut enim fuit sensus vester ut erraretis a Deo decies tantum

iterum convertentes requiretis eum</p>
<p><span class=c>29</span> qui enim induxit vobis mala ipse rursum adducet vobis

sempiternam iucunditatem cum salute vestra</p>
<p><span class=c>30</span> animaequior esto Hierusalem exhortatur enim te qui te

nominavit</p>
<p><span class=c>31</span> nocentes parebunt qui te vexaverunt et qui gratulati sunt in

tua ruina punientur</p>
<p><span class=c>32</span> civitates quibus servierunt filii tui punietur quae accepit

filios tuos</p>
<p><span class=c>33</span> sicut enim gavisa est in tua ruina et laetata est in tuo casu

sic contristabitur in sua desolatione</p>
<p><span class=c>34</span> et amputabitur exultatio multitudinis eius et gaudimonium eius

erit in luctum</p>
<p><span class=c>35</span> ignis enim superveniet ei ab Aeterno in longiturnis diebus et

habitabitur a daemoniis in multitudinem temporis</p>
<p><span class=c>36</span> circumspice Hierusalem ad orientem et vide iucunditatem a Deo

tibi venientem</p>
<p><span class=c>37</span> ecce enim veniunt filii tui quos dimisisti dispersos veniunt

collecti ab oriente usque ad occidentem in verbo Sancti gaudentes in honorem

Dei</p>
<p><span class=gl>5</span> exue te Hierusalem stola luctus et vexationis tuae et indue

te decore et honore eius quae a Deo tibi est in sempiterna gloriae</p>
<p><span class=c>2</span> circumdato te deploide a Deo iustitiae et inpone mitram capiti

tuo honoris Aeterni</p>
<p><span class=c>3</span> Deus enim ostendet splendorem suum in te omni quod sub caelo

est</p>
<p><span class=c>4</span> nominabitur enim tibi nomen tuum a Deo in sempiternum Pax

iustitiae et Honor pietatis</p>
<p><span class=c>5</span> exsurge Hierusalem et sta in excelso et circumspice ad orientem

et vide collectos filios tuos ab oriente sole usque ad occidentem in verbo

Sancti gaudentes Dei memoria</p>
<p><span class=c>6</span> exierunt enim abs te pedibus ducti ab inimicis adducet autem

illos Dominus ad te portatos in honorem sicut filios regni</p>
<p><span class=c>7</span> constituit enim Deus humiliare omnem montem excelsum et rupes

perennes et convalles replere in aequalitatem terrae ut ambulet Israhel

diligenter in honorem Dei</p>
<p><span class=c>8</span> obumbraverunt autem et silvae et omne lignum suavitatis Israhel

mandato Dei</p>
<p><span class=c>9</span> adducet enim Deus Israhel cum iucunditate in lumine maiestatis

suae cum misericordia et iustitia quae est ab ipso</p>
<p><span class=gl>6</span> exemplum epistulae quam misit Hieremias ad abductos captivos

in Babyloniam a rege Babyloniorum ut nuntiaret illis secundum quod praeceptum

est illi a Deo propter peccata quae peccastis ante Deum abducemini in

Babyloniam captivi a Nabuchodonosor rege Babylonum</p>
<p><span class=c>2</span> ingressi itaque in Babyloniam eritis illic annis plurimis et

tempus longum usque ad generationes septem post hoc autem educam vos inde cum

pace</p>
<p><span class=c>3</span> nunc autem videbitis in Babylonia deos aureos et argenteos et

lapideos et ligneos in umeros portari ostentantes metum gentibus</p>
<p><span class=c>4</span> videte ergo ne et vos similes efficiamini factis alienis et

metuatis et metus vos capiat in ipsis</p>
<p><span class=c>5</span> visa itaque turba de retro et ab ante adorantes dicite in

cordibus vestris tibi oportet adorari Domine</p>
<p><span class=c>6</span> angelus autem meus vobiscum est ipse autem exquiram animas

vestras</p>
<p><span class=c>7</span> nam lingua ipsorum polita a fabro ipsa etiam inaurata et

inargentata falsa sunt et non possunt loqui</p>
<p><span class=c>8</span> et sicut virgini amanti ornamenti ita accepto auro fabricati

sunt</p>
<p><span class=c>9</span> coronas certe habent aureas super capita sua dii illorum unde

subtrahent sacerdotes ab eis aurum et argentum et erogant illud in semet ipsis</p>
<p><span class=c>10</span> dant autem et ex ipso prostitutis et meretrices ornant et

iterum cum receperint illud a meretricibus ornant deos suos</p>
<p><span class=c>11</span> hii autem non liberantur ab erugine et tinea</p>
<p><span class=c>12</span> opertis autem illis veste purpurea extergent faciem ipsorum

propter pulverem domus qui est plurimus inter eos</p>
<p><span class=c>13</span> sceptrum autem habet ut homo sicut iudex regionis qui in se

peccantem non interficit</p>
<p><span class=c>14</span> habet etiam gladium in manu et securem se autem de bello et a

latronibus non liberat unde vobis notum sit quia non sunt dii</p>
<p><span class=c>15</span> ne ergo timueritis eos sicut enim vas hominis confractum

inutile efficitur tales sunt et dii illorum</p>
<p><span class=c>16</span> constitutis illis in domo oculi eorum pleni sunt pulvere a

pedibus introeuntium</p>
<p><span class=c>17</span> et sicut alicui qui regem offendit circumseptae sunt ianuae

aut sicut ad sepulchrum adductum mortuum ita tutant sacerdotes ostia clusuris

et seris ne a latronibus expolientur</p>
<p><span class=c>18</span> lucernas accendunt illis et quidem multas ex quibus nullam

videre possunt sunt autem sicut trabes in domo</p>
<p><span class=c>19</span> corda vero eorum dicunt elingere serpentes qui de terra sunt

dum comedent eos et vestimentum ipsorum et non sentiunt</p>
<p><span class=c>20</span> nigrae fiunt facies eorum a fumo qui in domo fit</p>
<p><span class=c>21</span> supra corpus eorum et supra caput volant noctuae et hirundines

et aves etiam similiter et cattae</p>
<p><span class=c>22</span> unde scietis quia non sunt dii ne ergo timueritis eos</p>
<p><span class=c>23</span> aurum etiam quod habent ad speciem est nisi aliquis exterserit

eruginem non fulgebunt neque enim dum conflarentur sentiebant</p>
<p><span class=c>24</span> ex omni pretio empta sunt in quibus spiritus non est in ipsis</p>
<p><span class=c>25</span> sine pedibus in umeris portantur ostentantes ignobilitatem

suam hominibus confundantur etiam qui colunt ea</p>
<p><span class=c>26</span> propterea si ceciderint in terram a semet ipsis non surgent

neque si quis eum statuerit rectum per semet ipsum stabit sed sicut mortuis

munera eorum illis adponentur</p>
<p><span class=c>27</span> hostias illorum sacerdotes ipsorum vendunt et abutuntur

similiter et mulieres eorum decerpentes neque infirmo neque mendicanti aliquid

inpertiunt</p>
<p><span class=c>28</span> de sacrificiis eorum fetae et menstruatae contingunt scientes

itaque ex his quia non sunt dii ne timeatis eos</p>
<p><span class=c>29</span> unde enim vocantur dii quia mulieres adponunt diis argenteis

et aureis et ligneis</p>
<p><span class=c>30</span> et in domibus eorum sacerdotes sedent habentes tunicas scissas

et capita et barbas rasa quorum capita nuda sunt</p>
<p><span class=c>31</span> rugiunt autem clamantes contra deos suos sicut in cena mortui</p>
<p><span class=c>32</span> a vestimento eorum auferent sacerdotes et vestiunt uxores suas

et filios suos</p>
<p><span class=c>33</span> neque si quid mali patiantur ab aliquo neque si quid bonum

poterunt retribuere neque regem constituere possunt neque auferre</p>
<p><span class=c>34</span> similiter neque divitias dare possunt neque malum retribuere

si quis illis votum voverit et non reddiderit nec hoc requirent</p>
<p><span class=c>35</span> hominem a morte non liberant neque infimum a potentiore

eripient</p>
<p><span class=c>36</span> hominem caecum ad visum non restituent de necessitate hominem

non liberabunt</p>
<p><span class=c>37</span> viduae non miserebuntur neque orfanis benefacient</p>
<p><span class=c>38</span> lapidibus de monte similes sunt dii illorum lignei et lapidei

aurei et argentei qui autem colunt illa confundentur</p>
<p><span class=c>39</span> quomodo ergo aestimandum est aut dicendum illos esse deos</p>
<p><span class=c>40</span> adhuc enim ipsis Chaldeis non honorantibus ea qui cum

audierint mutum non posse loqui offerent illum ad Bel postulantes ab eo loqui</p>
<p><span class=c>41</span> quasi possint sentire qui non habent motum et ipsi cum

intellexerint relinquent ea sensum enim non habent ipsi dii illorum</p>
<p><span class=c>42</span> mulieres autem circumdatis funibus in viis sedent succendentes

ossa olivarum</p>
<p><span class=c>43</span> cum autem aliqua ex ipsis adtracta ab aliquo transeunte

dormierit proximae suae exprobrat quod ea non sit digna habita sicut ipsa neque

funis eius disruptus sit</p>
<p><span class=c>44</span> omnia autem quae illis fiunt falsa sunt quomodo ergo

aestimandum aut dicendum est esse illos deos</p>
<p><span class=c>45</span> a fabris autem et ab aurificibus facta sunt nihil aliud erint

nisi id quod volunt esse sacerdotes</p>
<p><span class=c>46</span> aurifices ipsi etiam qui ea faciunt non sunt multi temporis

numquid ergo possunt quae ab ipsis fabricata sunt esse dii</p>
<p><span class=c>47</span> reliquerunt autem falsa et obprobrium postea futuris</p>
<p><span class=c>48</span> nam cum supervenerit illis proelium et mala cogitant post se

sacerdotes ubi se abscondant cum illis</p>
<p><span class=c>49</span> quomodo ergo sentiri debeant quoniam dii sunt qui nec de bello

se liberant neque de malis se eripiunt</p>
<p><span class=c>50</span> nam cum sint lignea et inaurata et inargentata scietur postea

quia falsa sunt gentibus universis et regibus quae manifestata sunt quia non

sunt dii sed opera manuum hominum et nullum opus Dei in illis</p>
<p><span class=c>51</span> unde ergo notum est quia non sunt dii sed opera manuum hominum

et nullum Dei opus in ipsis est</p>
<p><span class=c>52</span> regem regioni non suscitant neque pluviam hominibus dabunt</p>
<p><span class=c>53</span> iudicium quoque non discernent neque regionem liberabunt ab

iniuria quia nihil possunt sicut corniculae inter medium caeli et terrae</p>
<p><span class=c>54</span> etenim cum inciderit ignis in domum deorum ligneorum aureorum

et argenteorum sacerdotes quidem ipsorum fugient et liberabuntur ipsi vero

sicut trabes in medio conburentur</p>
<p><span class=c>55</span> regi autem et bello non resistent quomodo ergo aestimandum est

aut recipiendum quia dii sunt</p>
<p><span class=c>56</span> non a furibus neque a latronibus se liberabunt dii lignei et

lapidei et inaurati et argentati quibus hii qui fortiores sunt</p>
<p><span class=c>57</span> aurum et argentum et vestimentum quod operti sunt auferent

illis et abibunt nec sibi auxilium ferunt</p>
<p><span class=c>58</span> itaque melius est esse regem ostentantem virtutem suam aut vas

in domo utile in quo gloriabitur qui possidet illud quam falsi dii vel ostium

in domo quod custodit quae in ipsa sunt quam falsi dii</p>
<p><span class=c>59</span> sol quidem et luna sidera cum sint splendida et emissa ad

utilitates obaudiunt</p>
<p><span class=c>60</span> similiter et fulgur cum apparuerit perspicuum est id ipsum

autem et spiritus in omni regione spirat</p>
<p><span class=c>61</span> et nubes quibus cum imperatum fuerit a Deo perambulare

universum orbem perficiunt quod imperatum est eis</p>
<p><span class=c>62</span> ignis etiam missus desuper ut consumat montes et silvas facit

quod praeceptum est ei haec autem neque speciebus neque virtutibus uni eorum

similia sunt</p>
<p><span class=c>63</span> unde neque aestimandum est neque dicendum esse illos deos

quando non possint neque iudicium iudicare neque benefacere hominibus</p>
<p><span class=c>64</span> scientes itaque quia non sunt dii ne ergo timueritis eos</p>
<p><span class=c>65</span> neque enim regibus maledicent neque benedicent</p>
<p><span class=c>66</span> signa etiam in caelo gentibus non ostendunt neque ut sol

lucebunt neque inluminabunt ut luna</p>
<p><span class=c>67</span> bestiae meliores sunt illis quae possunt fugere sub tectum ac

prodesse sibi</p>
<p><span class=c>68</span> nullo itaque modo nobis est manifestum quia sunt dii propter

quod ne timeatis eos</p>
<p><span class=c>69</span> nam sicut in cucumeraria formido nihil custodit ita sunt dii

illorum lignei et argentei et inaurati</p>
<p><span class=c>70</span> eodem modo et in horto spina alba supra quam omnis avis sedet

similiter et mortuo proiecto in tenebris similes sunt dii illorum lignei et

inaurati et inargentati</p>
<p><span class=c>71</span> a purpura quoque et marmore quae supra illos tineant scietis

itaque quia non sunt dii ipsi etiam postremo comeduntur et erit obprobrium in

regione</p>
<p><span class=c>72</span> melior est homo iustus qui non habet simulacra nam erit longe

ab obprobriis</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="lam.htm">Poster</a></p>
</td></tr>
</table>









		


</body>
</html>

