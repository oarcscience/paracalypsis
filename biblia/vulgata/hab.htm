<html>
<head>
<title>Vulgata. Habacuc</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Habacuc</h2>
<p><span class=gl>1</span> onus quod vidit Abacuc propheta</p>
<p><span class=c>2</span> usquequo Domine clamabo et non exaudies vociferabor ad te vim

patiens et non salvabis</p>
<p><span class=c>3</span> quare ostendisti mihi iniquitatem et laborem videre praeda et

iniustitia contra me et factum est iudicium et contradictio potentior</p>
<p><span class=c>4</span> propter hoc lacerata est lex et non pervenit usque ad finem

iudicium quia impius praevalet adversus iustum propterea egreditur iudicium

perversum</p>
<p><span class=c>5</span> aspicite in gentibus et videte et admiramini et obstupescite

quia opus factum est in diebus vestris quod nemo credet cum narrabitur</p>
<p><span class=c>6</span> quia ecce ego suscitabo Chaldeos gentem amaram et velocem

ambulantem super latitudinem terrae ut possideat tabernacula non sua</p>
<p><span class=c>7</span> horribilis et terribilis est ex semet ipsa iudicium et onus

eius egredietur</p>
<p><span class=c>8</span> leviores pardis equi eius et velociores lupis vespertinis et

diffundentur equites eius equites namque eius de longe venient volabunt quasi

aquila festinans ad comedendum</p>
<p><span class=c>9</span> omnes ad praedam venient facies eorum ventus urens et

congregabit quasi harenam captivitatem</p>
<p><span class=c>10</span> et ipse de regibus triumphabit et tyranni ridiculi eius erunt

ipse super omnem munitionem ridebit et conportabit aggerem et capiet eam</p>
<p><span class=c>11</span> tunc mutabitur spiritus et pertransibit et corruet haec est

fortitudo eius dei sui</p>
<p><span class=c>12</span> numquid non tu a principio Domine Deus meus Sancte meus et non

moriemur Domine in iudicium posuisti eum et fortem ut corriperes fundasti eum</p>
<p><span class=c>13</span> mundi sunt oculi tui ne videas malum et respicere ad

iniquitatem non poteris quare non respicis super inique agentes et taces

devorante impio iustiorem se</p>
<p><span class=c>14</span> et facies homines quasi pisces maris et quasi reptile non

habens principem</p>
<p><span class=c>15</span> totum in hamo sublevavit traxit illud in sagena sua et

congregavit in rete suo super hoc laetabitur et exultabit</p>
<p><span class=c>16</span> propterea immolabit sagenae suae et sacrificabit reti suo quia

in ipsis incrassata est pars eius et cibus eius electus</p>
<p><span class=c>17</span> propter hoc ergo expandit sagenam suam et semper interficere

gentes non parcet</p>
<p><span class=gl>2</span> super custodiam meam stabo et figam gradum super munitionem

et contemplabor ut videam quid dicatur mihi et quid respondeam ad arguentem me</p>
<p><span class=c>2</span> et respondit mihi Dominus et dixit scribe visum et explana eum

super tabulas ut percurrat qui legerit eum</p>
<p><span class=c>3</span> quia adhuc visus procul et apparebit in finem et non mentietur

si moram fecerit expecta illum quia veniens veniet et non tardabit</p>
<p><span class=c>4</span> ecce qui incredulus est non erit recta anima eius in semet ipso

iustus autem in fide sua vivet</p>
<p><span class=c>5</span> et quomodo vinum potantem decipit sic erit vir superbus et non

decorabitur qui dilatavit quasi infernus animam suam et ipse quasi mors et non

adimpletur et congregabit ad se omnes gentes et coacervabit ad se omnes populos</p>
<p><span class=c>6</span> numquid non omnes isti super eum parabolam sument et loquellam

enigmatum eius et dicetur vae ei qui multiplicat non sua usquequo et adgravat

contra se densum lutum</p>
<p><span class=c>7</span> numquid non repente consurgent qui mordeant te et suscitabuntur

lacerantes te et eris in rapinam eis</p>
<p><span class=c>8</span> quia tu spoliasti gentes multas spoliabunt te omnes qui reliqui

fuerint de populis propter sanguinem hominis et iniquitatem terrae civitatis et

omnium habitantium in ea</p>
<p><span class=c>9</span> vae qui congregat avaritiam malam domui suae ut sit in excelso

nidus eius et liberari se putat de manu mali</p>
<p><span class=c>10</span> cogitasti confusionem domui tuae concidisti populos multos et

peccavit anima tua</p>
<p><span class=c>11</span> quia lapis de pariete clamabit et lignum quod inter iuncturas

aedificiorum est respondebit</p>
<p><span class=c>12</span> vae qui aedificat civitatem in sanguinibus et praeparat urbem

in iniquitate</p>
<p><span class=c>13</span> numquid non haec a Domino sunt exercituum laborabunt enim

populi in multo igni et gentes in vacuum et deficient</p>
<p><span class=c>14</span> quia replebitur terra ut cognoscat gloriam Domini quasi aquae

operientes mare</p>
<p><span class=c>15</span> vae qui potum dat amico suo mittens fel suum et inebrians ut

aspiciat nuditatem eius</p>
<p><span class=c>16</span> repletus est ignominia pro gloria bibe tu quoque et consopire

circumdabit te calix dexterae Domini et vomitus ignominiae super gloriam tuam</p>
<p><span class=c>17</span> quia iniquitas Libani operiet te et vastitas animalium

deterrebit eos de sanguinibus hominis et iniquitate terrae et civitatis et

omnium habitantium in ea</p>
<p><span class=c>18</span> quid prodest sculptile quia sculpsit illud fictor suus

conflatile et imaginem falsam quia speravit in figmento fictor eius ut faceret

simulacra muta</p>
<p><span class=c>19</span> vae qui dicit ligno expergiscere surge lapidi tacenti numquid

ipse docere poterit ecce iste coopertus est auro et argento et omnis spiritus

non est in visceribus eius</p>
<p><span class=c>20</span> Dominus autem in templo sancto suo sileat a facie eius omnis

terra</p>
<p><span class=gl>3</span> oratio Abacuc prophetae pro ignorationibus</p>
<p><span class=c>2</span> Domine audivi auditionem tuam et timui Domine opus tuum in

medio annorum vivifica illud in medio annorum notum facies cum iratus fueris

misericordiae recordaberis</p>
<p><span class=c>3</span> Deus ab austro veniet et Sanctus de monte Pharan semper operuit

caelos gloria eius et laudis eius plena est terra</p>
<p><span class=c>4</span> splendor eius ut lux erit cornua in manibus eius ibi abscondita

est fortitudo eius</p>
<p><span class=c>5</span> ante faciem eius ibit mors et egredietur diabolus ante pedes

eius</p>
<p><span class=c>6</span> stetit et mensus est terram aspexit et dissolvit gentes et

contriti sunt montes saeculi incurvati sunt colles mundi ab itineribus

aeternitatis eius</p>
<p><span class=c>7</span> pro iniquitate vidi tentoria Aethiopiae turbabuntur pelles

terrae Madian</p>
<p><span class=c>8</span> numquid in fluminibus iratus es Domine aut in fluminibus furor

tuus vel in mari indignatio tua quia ascendes super equos tuos et quadrigae

tuae salvatio</p>
<p><span class=c>9</span> suscitans suscitabis arcum tuum iuramenta tribubus quae locutus

es semper fluvios scindes terrae</p>
<p><span class=c>10</span> viderunt te et doluerunt montes gurges aquarum transiit dedit

abyssus vocem suam altitudo manus suas levavit</p>
<p><span class=c>11</span> sol et luna steterunt in habitaculo suo in luce sagittarum

tuarum ibunt in splendore fulgurantis hastae tuae</p>
<p><span class=c>12</span> in fremitu conculcabis terram in furore obstupefacies gentes</p>
<p><span class=c>13</span> egressus es in salutem populi tui in salutem cum christo tuo

percussisti caput de domo impii denudasti fundamentum usque ad collum semper</p>
<p><span class=c>14</span> maledixisti sceptris eius capiti bellatorum eius venientibus

ut turbo ad dispergendum me exultatio eorum sicut eius qui devorat pauperem in

abscondito</p>
<p><span class=c>15</span> viam fecisti in mari equis tuis in luto aquarum multarum</p>
<p><span class=c>16</span> audivi et conturbatus est venter meus ad vocem contremuerunt

labia mea ingrediatur putredo in ossibus meis et subter me scateat ut

requiescam in die tribulationis ut ascendam ad populum accinctum nostrum</p>
<p><span class=c>17</span> ficus enim non florebit et non erit germen in vineis mentietur

opus olivae et arva non adferent cibum abscidetur de ovili pecus et non erit

armentum in praesepibus</p>
<p><span class=c>18</span> ego autem in Domino gaudebo exultabo in Deo Iesu meo</p>
<p><span class=c>19</span> Dominus Deus fortitudo mea et ponet pedes meos quasi cervorum

et super excelsa mea deducet me victori in psalmis canentem</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="zep.htm">Poster</a></p>
</td></tr>
</table>









		


</body>
</html>

