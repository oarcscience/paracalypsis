<html>
<head>
<title>Vulgata. Ad Ephesios</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Ephesios</h2>
<p><span class=gl>1</span> Paulus apostolus Christi Iesu per voluntatem Dei sanctis

omnibus qui sunt Ephesi et fidelibus in Christo Iesu</p>
<p><span class=c>2</span> gratia vobis et pax a Deo Patre nostro et Domino Iesu Christo</p>
<p><span class=c>3</span> benedictus Deus et Pater Domini nostri Iesu Christi qui

benedixit nos in omni benedictione spiritali in caelestibus in Christo</p>
<p><span class=c>4</span> sicut elegit nos in ipso ante mundi constitutionem ut essemus

sancti et inmaculati in conspectu eius in caritate</p>
<p><span class=c>5</span> qui praedestinavit nos in adoptionem filiorum per Iesum

Christum in ipsum secundum propositum voluntatis suae</p>
<p><span class=c>6</span> in laudem gloriae gratiae suae in qua gratificavit nos in

dilecto</p>
<p><span class=c>7</span> in quo habemus redemptionem per sanguinem eius remissionem

peccatorum secundum divitias gratiae eius</p>
<p><span class=c>8</span> quae superabundavit in nobis in omni sapientia et prudentia</p>
<p><span class=c>9</span> ut notum faceret nobis sacramentum voluntatis suae secundum

bonum placitum eius quod proposuit in eo</p>
<p><span class=c>10</span> in dispensationem plenitudinis temporum instaurare omnia in

Christo quae in caelis et quae in terra sunt in ipso</p>
<p><span class=c>11</span> in quo etiam sorte vocati sumus praedestinati secundum

propositum eius qui omnia operatur secundum consilium voluntatis suae</p>
<p><span class=c>12</span> ut simus in laudem gloriae eius qui ante speravimus in Christo</p>
<p><span class=c>13</span> in quo et vos cum audissetis verbum veritatis evangelium

salutis vestrae in quo et credentes signati estis Spiritu promissionis Sancto</p>
<p><span class=c>14</span> qui est pignus hereditatis nostrae in redemptionem adquisitionis

in laudem gloriae ipsius</p>
<p><span class=c>15</span> propterea et ego audiens fidem vestram quae est in Domino Iesu

et dilectionem in omnes sanctos</p>
<p><span class=c>16</span> non cesso gratias agens pro vobis memoriam vestri faciens in

orationibus meis</p>
<p><span class=c>17</span> ut Deus Domini nostri Iesu Christi Pater gloriae det vobis

spiritum sapientiae et revelationis in agnitione eius</p>
<p><span class=c>18</span> inluminatos oculos cordis vestri ut sciatis quae sit spes

vocationis eius quae divitiae gloriae hereditatis eius in sanctis</p>
<p><span class=c>19</span> et quae sit supereminens magnitudo virtutis eius in nos qui

credidimus secundum operationem potentiae virtutis eius</p>
<p><span class=c>20</span> quam operatus est in Christo suscitans illum a mortuis et

constituens ad dexteram suam in caelestibus</p>
<p><span class=c>21</span> supra omnem principatum et potestatem et virtutem et

dominationem et omne nomen quod nominatur non solum in hoc saeculo sed et in

futuro</p>
<p><span class=c>22</span> et omnia subiecit sub pedibus eius et ipsum dedit caput supra

omnia ecclesiae</p>
<p><span class=c>23</span> quae est corpus ipsius plenitudo eius qui omnia in omnibus

adimpletur</p>
<p><span class=gl>2</span> et vos cum essetis mortui delictis et peccatis vestris</p>
<p><span class=c>2</span> in quibus aliquando ambulastis secundum saeculum mundi huius

secundum principem potestatis aeris huius spiritus qui nunc operatur in filios

diffidentiae</p>
<p><span class=c>3</span> in quibus et nos omnes aliquando conversati sumus in desideriis

carnis nostrae facientes voluntates carnis et cogitationum et eramus natura

filii irae sicut et ceteri</p>
<p><span class=c>4</span> Deus autem qui dives est in misericordia propter nimiam

caritatem suam qua dilexit nos</p>
<p><span class=c>5</span> et cum essemus mortui peccatis convivificavit nos Christo

gratia estis salvati</p>
<p><span class=c>6</span> et conresuscitavit et consedere fecit in caelestibus in Christo

Iesu</p>
<p><span class=c>7</span> ut ostenderet in saeculis supervenientibus abundantes divitias

gratiae suae in bonitate super nos in Christo Iesu</p>
<p><span class=c>8</span> gratia enim estis salvati per fidem et hoc non ex vobis Dei

enim donum est</p>
<p><span class=c>9</span> non ex operibus ut ne quis glorietur</p>
<p><span class=c>10</span> ipsius enim sumus factura creati in Christo Iesu in operibus

bonis quae praeparavit Deus ut in illis ambulemus</p>
<p><span class=c>11</span> propter quod memores estote quod aliquando vos gentes in carne

qui dicimini praeputium ab ea quae dicitur circumcisio in carne manufacta</p>
<p><span class=c>12</span> quia eratis illo in tempore sine Christo alienati a

conversatione Israhel et hospites testamentorum promissionis spem non habentes

et sine Deo in mundo</p>
<p><span class=c>13</span> nunc autem in Christo Iesu vos qui aliquando eratis longe

facti estis prope in sanguine Christi</p>
<p><span class=c>14</span> ipse est enim pax nostra qui fecit utraque unum et medium

parietem maceriae solvens inimicitiam in carne sua</p>
<p><span class=c>15</span> legem mandatorum decretis evacuans ut duos condat in semet

ipsum in unum novum hominem faciens pacem</p>
<p><span class=c>16</span> et reconciliet ambos in uno corpore Deo per crucem

interficiens inimicitiam in semet ipso</p>
<p><span class=c>17</span> et veniens evangelizavit pacem vobis qui longe fuistis et

pacem his qui prope</p>
<p><span class=c>18</span> quoniam per ipsum habemus accessum ambo in uno Spiritu ad

Patrem</p>
<p><span class=c>19</span> ergo iam non estis hospites et advenae sed estis cives

sanctorum et domestici Dei</p>
<p><span class=c>20</span> superaedificati super fundamentum apostolorum et prophetarum

ipso summo angulari lapide Christo Iesu</p>
<p><span class=c>21</span> in quo omnis aedificatio constructa crescit in templum sanctum

in Domino</p>
<p><span class=c>22</span> in quo et vos coaedificamini in habitaculum Dei in Spiritu</p>
<p><span class=gl>3</span> huius rei gratia ego Paulus vinctus Christi Iesu pro vobis

gentibus</p>
<p><span class=c>2</span> si tamen audistis dispensationem gratiae Dei quae data est mihi

in vobis</p>
<p><span class=c>3</span> quoniam secundum revelationem notum mihi factum est sacramentum

sicut supra scripsi in brevi</p>
<p><span class=c>4</span> prout potestis legentes intellegere prudentiam meam in mysterio

Christi</p>
<p><span class=c>5</span> quod aliis generationibus non est agnitum filiis hominum sicuti

nunc revelatum est sanctis apostolis eius et prophetis in Spiritu</p>
<p><span class=c>6</span> esse gentes coheredes et concorporales et conparticipes

promissionis in Christo Iesu per evangelium</p>
<p><span class=c>7</span> cuius factus sum minister secundum donum gratiae Dei quae data

est mihi secundum operationem virtutis eius</p>
<p><span class=c>8</span> mihi omnium sanctorum minimo data est gratia haec in gentibus

evangelizare ininvestigabiles divitias Christi</p>
<p><span class=c>9</span> et inluminare omnes quae sit dispensatio sacramenti absconditi

a saeculis in Deo qui omnia creavit</p>
<p><span class=c>10</span> ut innotescat principibus et potestatibus in caelestibus per

ecclesiam multiformis sapientia Dei</p>
<p><span class=c>11</span> secundum praefinitionem saeculorum quam fecit in Christo Iesu

Domino nostro</p>
<p><span class=c>12</span> in quo habemus fiduciam et accessum in confidentia per fidem

eius</p>
<p><span class=c>13</span> propter quod peto ne deficiatis in tribulationibus meis pro

vobis quae est gloria vestra</p>
<p><span class=c>14</span> huius rei gratia flecto genua mea ad Patrem Domini nostri Iesu

Christi</p>
<p><span class=c>15</span> ex quo omnis paternitas in caelis et in terra nominatur</p>
<p><span class=c>16</span> ut det vobis secundum divitias gloriae suae virtute

corroborari per Spiritum eius in interiore homine</p>
<p><span class=c>17</span> habitare Christum per fidem in cordibus vestris in caritate

radicati et fundati</p>
<p><span class=c>18</span> ut possitis conprehendere cum omnibus sanctis quae sit

latitudo et longitudo et sublimitas et profundum</p>
<p><span class=c>19</span> scire etiam supereminentem scientiae caritatem Christi ut

impleamini in omnem plenitudinem Dei</p>
<p><span class=c>20</span> ei autem qui potens est omnia facere superabundanter quam

petimus aut intellegimus secundum virtutem quae operatur in nobis</p>
<p><span class=c>21</span> ipsi gloria in ecclesia et in Christo Iesu in omnes

generationes saeculi saeculorum amen</p>
<p><span class=gl>4</span> obsecro itaque vos ego vinctus in Domino ut digne ambuletis

vocatione qua vocati estis</p>
<p><span class=c>2</span> cum omni humilitate et mansuetudine cum patientia subportantes

invicem in caritate</p>
<p><span class=c>3</span> solliciti servare unitatem spiritus in vinculo pacis</p>
<p><span class=c>4</span> unum corpus et unus spiritus sicut vocati estis in una spe

vocationis vestrae</p>
<p><span class=c>5</span> unus Dominus una fides unum baptisma</p>
<p><span class=c>6</span> unus Deus et Pater omnium qui super omnes et per omnia et in

omnibus nobis</p>
<p><span class=c>7</span> unicuique autem nostrum data est gratia secundum mensuram

donationis Christi</p>
<p><span class=c>8</span> propter quod dicit ascendens in altum captivam duxit

captivitatem dedit dona hominibus</p>
<p><span class=c>9</span> quod autem ascendit quid est nisi quia et descendit primum in

inferiores partes terrae</p>
<p><span class=c>10</span> qui descendit ipse est et qui ascendit super omnes caelos ut

impleret omnia</p>
<p><span class=c>11</span> et ipse dedit quosdam quidem apostolos quosdam autem prophetas

alios vero evangelistas alios autem pastores et doctores</p>
<p><span class=c>12</span> ad consummationem sanctorum in opus ministerii in

aedificationem corporis Christi</p>
<p><span class=c>13</span> donec occurramus omnes in unitatem fidei et agnitionis Filii

Dei in virum perfectum in mensuram aetatis plenitudinis Christi</p>
<p><span class=c>14</span> ut iam non simus parvuli fluctuantes et circumferamur omni

vento doctrinae in nequitia hominum in astutia ad circumventionem erroris</p>
<p><span class=c>15</span> veritatem autem facientes in caritate crescamus in illo per

omnia qui est caput Christus</p>
<p><span class=c>16</span> ex quo totum corpus conpactum et conexum per omnem iuncturam

subministrationis secundum operationem in mensuram uniuscuiusque membri

augmentum corporis facit in aedificationem sui in caritate</p>
<p><span class=c>17</span> hoc igitur dico et testificor in Domino ut iam non ambuletis

sicut gentes ambulant in vanitate sensus sui</p>
<p><span class=c>18</span> tenebris obscuratum habentes intellectum alienati a vita Dei

per ignorantiam quae est in illis propter caecitatem cordis ipsorum</p>
<p><span class=c>19</span> qui desperantes semet ipsos tradiderunt inpudicitiae in

operationem inmunditiae omnis in avaritia</p>
<p><span class=c>20</span> vos autem non ita didicistis Christum</p>
<p><span class=c>21</span> si tamen illum audistis et in ipso edocti estis sicut est

veritas in Iesu</p>
<p><span class=c>22</span> deponere vos secundum pristinam conversationem veterem hominem

qui corrumpitur secundum desideria erroris</p>
<p><span class=c>23</span> renovamini autem spiritu mentis vestrae</p>
<p><span class=c>24</span> et induite novum hominem qui secundum Deum creatus est in

iustitia et sanctitate veritatis</p>
<p><span class=c>25</span> propter quod deponentes mendacium loquimini veritatem

unusquisque cum proximo suo quoniam sumus invicem membra</p>
<p><span class=c>26</span> irascimini et nolite peccare sol non occidat super iracundiam

vestram</p>
<p><span class=c>27</span> nolite locum dare diabolo</p>
<p><span class=c>28</span> qui furabatur iam non furetur magis autem laboret operando

manibus quod bonum est ut habeat unde tribuat necessitatem patienti</p>
<p><span class=c>29</span> omnis sermo malus ex ore vestro non procedat sed si quis bonus

ad aedificationem oportunitatis ut det gratiam audientibus</p>
<p><span class=c>30</span> et nolite contristare Spiritum Sanctum Dei in quo signati

estis in die redemptionis</p>
<p><span class=c>31</span> omnis amaritudo et ira et indignatio et clamor et blasphemia

tollatur a vobis cum omni malitia</p>
<p><span class=c>32</span> estote autem invicem benigni misericordes donantes invicem

sicut et Deus in Christo donavit nobis</p>
<p><span class=gl>5</span> estote ergo imitatores Dei sicut filii carissimi</p>
<p><span class=c>2</span> et ambulate in dilectione sicut et Christus dilexit nos et

tradidit se ipsum pro nobis oblationem et hostiam Deo in odorem suavitatis</p>
<p><span class=c>3</span> fornicatio autem et omnis inmunditia aut avaritia nec nominetur

in vobis sicut decet sanctos</p>
<p><span class=c>4</span> aut turpitudo aut stultiloquium aut scurrilitas quae ad rem non

pertinent sed magis gratiarum actio</p>
<p><span class=c>5</span> hoc enim scitote intellegentes quod omnis fornicator aut

inmundus aut avarus quod est idolorum servitus non habet hereditatem in regno

Christi et Dei</p>
<p><span class=c>6</span> nemo vos seducat inanibus verbis propter haec enim venit ira

Dei in filios diffidentiae</p>
<p><span class=c>7</span> nolite ergo effici participes eorum</p>
<p><span class=c>8</span> eratis enim aliquando tenebrae nunc autem lux in Domino ut

filii lucis ambulate</p>
<p><span class=c>9</span> fructus enim lucis est in omni bonitate et iustitia et veritate</p>
<p><span class=c>10</span> probantes quid sit beneplacitum Deo</p>
<p><span class=c>11</span> et nolite communicare operibus infructuosis tenebrarum magis

autem et redarguite</p>
<p><span class=c>12</span> quae enim in occulto fiunt ab ipsis turpe est et dicere</p>
<p><span class=c>13</span> omnia autem quae arguuntur a lumine manifestantur omne enim

quod manifestatur lumen est</p>
<p><span class=c>14</span> propter quod dicit surge qui dormis et exsurge a mortuis et

inluminabit tibi Christus</p>
<p><span class=c>15</span> videte itaque fratres quomodo caute ambuletis non quasi

insipientes sed ut sapientes</p>
<p><span class=c>16</span> redimentes tempus quoniam dies mali sunt</p>
<p><span class=c>17</span> propterea nolite fieri inprudentes sed intellegentes quae sit

voluntas Domini</p>
<p><span class=c>18</span> et nolite inebriari vino in quo est luxuria sed implemini

Spiritu</p>
<p><span class=c>19</span> loquentes vobismet ipsis in psalmis et hymnis et canticis

spiritalibus cantantes et psallentes in cordibus vestris Domino</p>
<p><span class=c>20</span> gratias agentes semper pro omnibus in nomine Domini nostri

Iesu Christi Deo et Patri</p>
<p><span class=c>21</span> subiecti invicem in timore Christi</p>
<p><span class=c>22</span> mulieres viris suis subditae sint sicut Domino</p>
<p><span class=c>23</span> quoniam vir caput est mulieris sicut Christus caput est

ecclesiae ipse salvator corporis</p>
<p><span class=c>24</span> sed ut ecclesia subiecta est Christo ita et mulieres viris

suis in omnibus</p>
<p><span class=c>25</span> viri diligite uxores sicut et Christus dilexit ecclesiam et se

ipsum tradidit pro ea</p>
<p><span class=c>26</span> ut illam sanctificaret mundans lavacro aquae in verbo</p>
<p><span class=c>27</span> ut exhiberet ipse sibi gloriosam ecclesiam non habentem

maculam aut rugam aut aliquid eiusmodi sed ut sit sancta et inmaculata</p>
<p><span class=c>28</span> ita et viri debent diligere uxores suas ut corpora sua qui

suam uxorem diligit se ipsum diligit</p>
<p><span class=c>29</span> nemo enim umquam carnem suam odio habuit sed nutrit et fovet

eam sicut et Christus ecclesiam</p>
<p><span class=c>30</span> quia membra sumus corporis eius de carne eius et de ossibus

eius</p>
<p><span class=c>31</span> propter hoc relinquet homo patrem et matrem suam et adherebit

uxori suae et erunt duo in carne una</p>
<p><span class=c>32</span> sacramentum hoc magnum est ego autem dico in Christo et in

ecclesia</p>
<p><span class=c>33</span> verumtamen et vos singuli unusquisque suam uxorem sicut se

ipsum diligat uxor autem ut timeat virum</p>
<p><span class=gl>6</span> filii oboedite parentibus vestris in Domino hoc enim est

iustum</p>
<p><span class=c>2</span> honora patrem tuum et matrem quod est mandatum primum in

promissione</p>
<p><span class=c>3</span> ut bene sit tibi et sis longevus super terram</p>
<p><span class=c>4</span> et patres nolite ad iracundiam provocare filios vestros sed

educate illos in disciplina et correptione Domini</p>
<p><span class=c>5</span> servi oboedite dominis carnalibus cum timore et tremore in

simplicitate cordis vestri sicut Christo</p>
<p><span class=c>6</span> non ad oculum servientes quasi hominibus placentes sed ut servi

Christi facientes voluntatem Dei ex animo</p>
<p><span class=c>7</span> cum bona voluntate servientes sicut Domino et non hominibus</p>
<p><span class=c>8</span> scientes quoniam unusquisque quodcumque fecerit bonum hoc

percipiet a Domino sive servus sive liber</p>
<p><span class=c>9</span> et domini eadem facite illis remittentes minas scientes quia et

illorum et vester Dominus est in caelis et personarum acceptio non est apud eum</p>
<p><span class=c>10</span> de cetero fratres confortamini in Domino et in potentia

virtutis eius</p>
<p><span class=c>11</span> induite vos arma Dei ut possitis stare adversus insidias

diaboli</p>
<p><span class=c>12</span> quia non est nobis conluctatio adversus carnem et sanguinem

sed adversus principes et potestates adversus mundi rectores tenebrarum harum

contra spiritalia nequitiae in caelestibus</p>
<p><span class=c>13</span> propterea accipite armaturam Dei ut possitis resistere in die

malo et omnibus perfectis stare</p>
<p><span class=c>14</span> state ergo succincti lumbos vestros in veritate et induti

loricam iustitiae</p>
<p><span class=c>15</span> et calciati pedes in praeparatione evangelii pacis</p>
<p><span class=c>16</span> in omnibus sumentes scutum fidei in quo possitis omnia tela

nequissimi ignea extinguere</p>
<p><span class=c>17</span> et galeam salutis adsumite et gladium Spiritus quod est verbum

Dei</p>
<p><span class=c>18</span> per omnem orationem et obsecrationem orantes omni tempore in

Spiritu et in ipso vigilantes in omni instantia et obsecratione pro omnibus

sanctis</p>
<p><span class=c>19</span> et pro me ut detur mihi sermo in apertione oris mei cum

fiducia notum facere mysterium evangelii</p>
<p><span class=c>20</span> pro quo legatione fungor in catena ita ut in ipso audeam prout

oportet me loqui</p>
<p><span class=c>21</span> ut autem et vos sciatis quae circa me sunt quid agam omnia

nota vobis faciet Tychicus carissimus frater et fidelis minister in Domino</p>
<p><span class=c>22</span> quem misi ad vos in hoc ipsum ut cognoscatis quae circa nos

sunt et consoletur corda vestra</p>
<p><span class=c>23</span> pax fratribus et caritas cum fide a Deo Patre et Domino Iesu

Christo</p>
<p><span class=c>24</span> gratia cum omnibus qui diligunt Dominum nostrum Iesum Christum

in incorruptione</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="phi.htm">Poster</a></p>
</td></tr>
</table>









		


</body>
</html>

