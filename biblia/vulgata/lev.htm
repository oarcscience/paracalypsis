<html>
<head>
<title>Vulgata. Leviticus</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Leviticus</h2>
<p><span class=gl>1</span> vocavit autem Mosen et locutus est ei Dominus de tabernaculo

testimonii dicens</p>
<p><span class=c>2</span> loquere filiis Israhel et dices ad eos homo qui obtulerit ex

vobis hostiam Domino de pecoribus id est de bubus et ovibus offerens victimas</p>
<p><span class=c>3</span> si holocaustum fuerit eius oblatio ac de armento masculum

inmaculatum offeret ad ostium tabernaculi testimonii ad placandum sibi Dominum</p>
<p><span class=c>4</span> ponetque manus super caput hostiae et acceptabilis erit atque

in expiationem eius proficiens</p>
<p><span class=c>5</span> immolabitque vitulum coram Domino et offerent filii Aaron

sacerdotes sanguinem eius fundentes super altaris circuitum quod est ante

ostium tabernaculi</p>
<p><span class=c>6</span> detractaque pelle hostiae artus in frusta concident</p>
<p><span class=c>7</span> et subicient in altari ignem strue lignorum ante conposita</p>
<p><span class=c>8</span> et membra quae caesa sunt desuper ordinantes caput videlicet et

cuncta quae adherent iecori</p>
<p><span class=c>9</span> intestinis et pedibus lotis aqua adolebitque ea sacerdos super

altare in holocaustum et suavem odorem Domino</p>
<p><span class=c>10</span> quod si de pecoribus oblatio est de ovibus sive de capris

holocaustum anniculum et absque macula offeret</p>
<p><span class=c>11</span> immolabitque ad latus altaris quod respicit ad aquilonem coram

Domino sanguinem vero illius fundent super altare filii Aaron per circuitum</p>
<p><span class=c>12</span> dividentque membra caput et omnia quae adherent iecori et

inponent super ligna quibus subiciendus est ignis</p>
<p><span class=c>13</span> intestina vero et pedes lavabunt aqua et oblata omnia adolebit

sacerdos super altare in holocaustum et odorem suavissimum Domino</p>
<p><span class=c>14</span> sin autem de avibus holocausti oblatio fuerit Domino de

turturibus et pullis columbae</p>
<p><span class=c>15</span> offeret eam sacerdos ad altare et retorto ad collum capite ac

rupto vulneris loco decurrere faciet sanguinem super crepidinem altaris</p>
<p><span class=c>16</span> vesiculam vero gutturis et plumas proiciet propter altare ad

orientalem plagam in loco in quo cineres effundi solent</p>
<p><span class=c>17</span> confringetque ascellas eius et non secabit nec ferro dividet

eam et adolebit super altare lignis igne subposito holocaustum est et oblatio

suavissimi odoris Domino</p>
<p><span class=gl>2</span> anima cum obtulerit oblationem sacrificii Domino simila erit

eius oblatio fundetque super eam oleum et ponet tus</p>
<p><span class=c>2</span> ac deferet ad filios Aaron sacerdotes quorum unus tollet

pugillum plenum similae et olei ac totum tus et ponet memoriale super altare in

odorem suavissimum Domino</p>
<p><span class=c>3</span> quod autem reliquum fuerit de sacrificio erit Aaron et filiorum

eius sanctum sanctorum de oblationibus Domini</p>
<p><span class=c>4</span> cum autem obtuleris sacrificium coctum in clibano de simila

panes scilicet absque fermento conspersos oleo et lagana azyma oleo lita</p>
<p><span class=c>5</span> si oblatio tua fuerit de sartagine similae conspersae oleo et

absque fermento</p>
<p><span class=c>6</span> divides eam minutatim et fundes supra oleum</p>
<p><span class=c>7</span> sin autem de craticula sacrificium aeque simila oleo

conspergetur</p>
<p><span class=c>8</span> quam offeres Domino tradens manibus sacerdotis</p>
<p><span class=c>9</span> qui cum obtulerit eam tollet memoriale de sacrificio et

adolebit super altare in odorem suavitatis Domino</p>
<p><span class=c>10</span> quicquid autem reliquum est erit Aaron et filiorum eius

sanctum sanctorum de oblationibus Domini</p>
<p><span class=c>11</span> omnis oblatio quae offertur Domino absque fermento fiet nec

quicquam fermenti ac mellis adolebitur in sacrificio Domini</p>
<p><span class=c>12</span> primitias tantum eorum offeretis et munera super altare vero non

ponentur in odorem suavitatis</p>
<p><span class=c>13</span> quicquid obtuleris sacrificii sale condies nec auferes sal

foederis Dei tui de sacrificio tuo in omni oblatione offeres sal</p>
<p><span class=c>14</span> sin autem obtuleris munus primarum frugum tuarum Domino de

spicis adhuc virentibus torres eas igni et confringes in morem farris et sic

offeres primitias tuas Domino</p>
<p><span class=c>15</span> fundens supra oleum et tus inponens quia oblatio Domini est</p>
<p><span class=c>16</span> de qua adolebit sacerdos in memoriam muneris partem farris

fracti et olei ac totum tus</p>
<p><span class=gl>3</span> quod si hostia pacificorum fuerit eius oblatio et de bubus

voluerit offerre marem sive feminam inmaculata offeret coram Domino</p>
<p><span class=c>2</span> ponetque manum super caput victimae suae quae immolabitur in

introitu tabernaculi fundentque filii Aaron sacerdotes sanguinem per circuitum

altaris</p>
<p><span class=c>3</span> et offerent de hostia pacificorum in oblationem Domini adipem

qui operit vitalia et quicquid pinguedinis intrinsecus est</p>
<p><span class=c>4</span> duos renes cum adipe quo teguntur ilia et reticulum iecoris cum

renunculis</p>
<p><span class=c>5</span> adolebuntque ea super altare in holocaustum lignis igne subposito

in oblationem suavissimi odoris Domino</p>
<p><span class=c>6</span> si vero de ovibus fuerit eius oblatio et pacificorum hostia

sive masculum sive feminam obtulerit inmaculata erunt</p>
<p><span class=c>7</span> si agnum obtulerit coram Domino</p>
<p><span class=c>8</span> ponet manum super caput victimae suae quae immolabitur in

vestibulo tabernaculi testimonii fundentque filii Aaron sanguinem eius per

altaris circuitum</p>
<p><span class=c>9</span> et offerent de pacificorum hostia sacrificium Domino adipem et

caudam totam</p>
<p><span class=c>10</span> cum renibus et pinguedinem quae operit ventrem atque universa

vitalia et utrumque renunculum cum adipe qui est iuxta ilia reticulumque

iecoris cum renunculis</p>
<p><span class=c>11</span> et adolebit ea sacerdos super altare in pabulum ignis et

oblationis Domini</p>
<p><span class=c>12</span> si capra fuerit eius oblatio et obtulerit eam Domino</p>
<p><span class=c>13</span> ponet manum suam super caput eius immolabitque eam in introitu

tabernaculi testimonii et fundent filii Aaron sanguinem eius per altaris

circuitum</p>
<p><span class=c>14</span> tollentque ex ea in pastum ignis dominici adipem qui operit

ventrem et qui tegit universa vitalia</p>
<p><span class=c>15</span> duos renunculos cum reticulo qui est super eos iuxta ilia et

arvinam iecoris cum renunculis</p>
<p><span class=c>16</span> adolebitque ea sacerdos super altare in alimoniam ignis et

suavissimi odoris omnis adeps Domini erit</p>
<p><span class=c>17</span> iure perpetuo in generationibus et cunctis habitaculis vestris

nec adipes nec sanguinem omnino comedetis</p>
<p><span class=gl>4</span> locutusque est Dominus ad Mosen dicens</p>
<p><span class=c>2</span> loquere filiis Israhel anima cum peccaverit per ignorantiam et

de universis mandatis Domini quae praecepit ut non fierent quippiam fecerit</p>
<p><span class=c>3</span> si sacerdos qui est unctus peccaverit delinquere faciens

populum offeret pro peccato suo vitulum inmaculatum Domino</p>
<p><span class=c>4</span> et adducet illum ad ostium tabernaculi testimonii coram Domino

ponetque manum super caput eius et immolabit eum Domino</p>
<p><span class=c>5</span> hauriet quoque de sanguine vituli inferens illud in

tabernaculum testimonii</p>
<p><span class=c>6</span> cumque intinxerit digitum in sanguinem asperget eo septies

coram Domino contra velum sanctuarii</p>
<p><span class=c>7</span> ponetque de eodem sanguine super cornua altaris thymiamatis

gratissimi Domino quod est in tabernaculo testimonii omnem autem reliquum

sanguinem fundet in basim altaris holocausti in introitu tabernaculi</p>
<p><span class=c>8</span> et adipem vituli auferet pro peccato tam eum qui operit vitalia

quam omnia quae intrinsecus sunt</p>
<p><span class=c>9</span> duos renunculos et reticulum quod est super eos iuxta ilia et

adipem iecoris cum renunculis</p>
<p><span class=c>10</span> sicut aufertur de vitulo hostiae pacificorum et adolebit ea

super altare holocausti</p>
<p><span class=c>11</span> pellem vero et omnes carnes cum capite et pedibus et

intestinis et fimo</p>
<p><span class=c>12</span> et reliquo corpore efferet extra castra in locum mundum ubi

cineres effundi solent incendetque ea super lignorum struem quae in loco

effusorum cinerum cremabuntur</p>
<p><span class=c>13</span> quod si omnis turba Israhel ignoraverit et per inperitiam

fecerit quod contra mandatum Domini est</p>
<p><span class=c>14</span> et postea intellexerit peccatum suum offeret vitulum pro

peccato adducetque eum ad ostium tabernaculi</p>
<p><span class=c>15</span> et ponent seniores populi manus super caput eius coram Domino

immolatoque vitulo in conspectu Domini</p>
<p><span class=c>16</span> inferet sacerdos qui unctus est de sanguine eius in

tabernaculum testimonii</p>
<p><span class=c>17</span> tincto digito aspergens septies contra velum</p>
<p><span class=c>18</span> ponetque de eodem sanguine in cornibus altaris quod est coram

Domino in tabernaculo testimonii reliquum autem sanguinem fundet iuxta basim

altaris holocaustorum quod est in ostio tabernaculi testimonii</p>
<p><span class=c>19</span> omnemque eius adipem tollet et adolebit super altare</p>
<p><span class=c>20</span> sic faciens et de hoc vitulo quomodo fecit et prius et rogante

pro eis sacerdote propitius erit Dominus</p>
<p><span class=c>21</span> ipsum autem vitulum efferet extra castra atque conburet sicut

et priorem vitulum quia pro peccato est multitudinis</p>
<p><span class=c>22</span> si peccaverit princeps et fecerit unum e pluribus per

ignorantiam quod Domini lege prohibetur</p>
<p><span class=c>23</span> et postea intellexerit peccatum suum offeret hostiam Domino

hircum de capris inmaculatum</p>
<p><span class=c>24</span> ponetque manum suam super caput eius cumque immolaverit eum in

loco ubi solet mactari holocaustum coram Domino quia pro peccato est</p>
<p><span class=c>25</span> tinguet sacerdos digitum in sanguine hostiae pro peccato

tangens cornua altaris holocausti et reliquum fundens ad basim eius</p>
<p><span class=c>26</span> adipem vero adolebit supra sicut in victimis pacificorum fieri

solet rogabitque pro eo et pro peccato eius ac dimittetur ei</p>
<p><span class=c>27</span> quod si peccaverit anima per ignorantiam de populo terrae ut

faciat quicquam ex his quae Domini lege prohibentur atque delinquat</p>
<p><span class=c>28</span> et cognoverit peccatum suum offeret capram inmaculatam</p>
<p><span class=c>29</span> ponetque manum super caput hostiae quae pro peccato est et

immolabit eam in loco holocausti</p>
<p><span class=c>30</span> tolletque sacerdos de sanguine in digito suo et tangens cornua

altaris holocausti reliquum fundet ad basim eius</p>
<p><span class=c>31</span> omnem autem auferens adipem sicut auferri solet de victimis

pacificorum adolebit super altare in odorem suavitatis Domino rogabitque pro eo

et dimittetur ei</p>
<p><span class=c>32</span> sin autem de pecoribus obtulerit victimam pro peccato ovem

scilicet inmaculatam</p>
<p><span class=c>33</span> ponet manum super caput eius et immolabit eam in loco ubi solent

holocaustorum caedi hostiae</p>
<p><span class=c>34</span> sumetque sacerdos de sanguine eius digito suo et tangens

cornua altaris holocausti reliquum fundet ad basim eius</p>
<p><span class=c>35</span> omnem quoque auferens adipem sicut auferri solet adeps arietis

qui immolatur pro pacificis et cremabit super altare in incensum Domini

rogabitque pro eo et pro peccato eius et dimittetur illi</p>
<p><span class=gl>5</span> si peccaverit anima et audierit vocem iurantis testisque

fuerit quod aut ipse vidit aut conscius est nisi indicaverit portabit

iniquitatem suam</p>
<p><span class=c>2</span> anima quae tetigerit aliquid inmundum sive quod occisum a

bestia est aut per se mortuum vel quodlibet aliud reptile et oblita fuerit

inmunditiae suae rea est et deliquit</p>
<p><span class=c>3</span> et si tetigerit quicquam de inmunditia hominis iuxta omnem

inpuritatem qua pollui solet oblitaque cognoverit postea subiacebit delicto</p>
<p><span class=c>4</span> anima quae iuraverit et protulerit labiis suis ut vel male quid

faceret vel bene et id ipsum iuramento et sermone firmaverit oblitaque postea

intellexerit delictum suum</p>
<p><span class=c>5</span> agat paenitentiam pro peccato</p>
<p><span class=c>6</span> et offerat agnam de gregibus sive capram orabitque pro eo

sacerdos et pro peccato eius</p>
<p><span class=c>7</span> sin autem non potuerit offerre pecus offerat duos turtures vel

duos pullos columbarum Domino unum pro peccato et alterum in holocaustum</p>
<p><span class=c>8</span> dabitque eos sacerdoti qui primum offerens pro peccato

retorquebit caput eius ad pinnulas ita ut collo hereat et non penitus

abrumpatur</p>
<p><span class=c>9</span> et asperget de sanguine eius parietem altaris quicquid autem

reliquum fuerit faciet destillare ad fundamentum eius quia pro peccato est</p>
<p><span class=c>10</span> alterum vero adolebit holocaustum ut fieri solet rogabitque

pro eo sacerdos et pro peccato eius et dimittetur ei</p>
<p><span class=c>11</span> quod si non quiverit manus eius offerre duos turtures vel duos

pullos columbae offeret pro peccato similam partem oephi decimam non mittet in

eam oleum nec turis aliquid inponet quia pro peccato est</p>
<p><span class=c>12</span> tradetque eam sacerdoti qui plenum ex toto pugillum hauriens

cremabit super altare in monumentum eius qui obtulit</p>
<p><span class=c>13</span> rogans pro illo et expians reliquam vero partem ipse habebit

in munere</p>
<p><span class=c>14</span> locutus est Dominus ad Mosen dicens</p>
<p><span class=c>15</span> anima si praevaricans caerimonias per errorem in his quae

Domino sunt sanctificata peccaverit offeret pro delicto suo arietem inmaculatum

de gregibus qui emi potest duobus siclis iuxta pondus sanctuarii</p>
<p><span class=c>16</span> ipsumque quod intulit damni restituet et quintam partem ponet

supra tradens sacerdoti qui rogabit pro eo offerens arietem et dimittetur ei</p>
<p><span class=c>17</span> anima si peccaverit per ignorantiam feceritque unum ex his

quae Domini lege prohibentur et peccati rea intellexerit iniquitatem suam</p>
<p><span class=c>18</span> offeret arietem inmaculatum de gregibus sacerdoti iuxta

mensuram aestimationemque peccati qui orabit pro eo quod nesciens fecerit et

dimittetur ei</p>
<p><span class=c>19</span> quia per errorem deliquit in Dominum</p>
<p><span class=gl>6</span> locutus est Dominus ad Mosen dicens</p>
<p><span class=c>2</span> anima quae peccaverit et contempto Domino negaverit depositum

proximo suo quod fidei eius creditum fuerat vel vi aliquid extorserit aut

calumniam fecerit</p>
<p><span class=c>3</span> sive rem perditam invenerit et infitians insuper peierarit et

quodlibet aliud ex pluribus fecerit in quibus peccare solent homines</p>
<p><span class=c>4</span> convicta delicti reddet</p>
<p><span class=c>5</span> omnia quae per fraudem voluit obtinere integra et quintam

insuper partem domino cui damnum intulerat</p>
<p><span class=c>6</span> pro peccato autem suo offeret arietem inmaculatum de grege et

dabit eum sacerdoti iuxta aestimationem mensuramque delicti</p>
<p><span class=c>7</span> qui rogabit pro eo coram Domino et dimittetur illi pro singulis

quae faciendo peccaverit</p>
<p><span class=c>8</span> locutus est Dominus ad Mosen dicens</p>
<p><span class=c>9</span> praecipe Aaron et filiis eius haec est lex holocausti

cremabitur in altari tota nocte usque mane ignis ex eodem altari erit</p>
<p><span class=c>10</span> vestietur sacerdos tunica et feminalibus lineis tolletque

cineres quos vorans ignis exusit et ponens iuxta altare</p>
<p><span class=c>11</span> spoliabitur prioribus vestimentis indutusque aliis efferet eos

extra castra et in loco mundissimo usque ad favillam consumi faciet</p>
<p><span class=c>12</span> ignis autem in altari semper ardebit quem nutriet sacerdos

subiciens ligna mane per singulos dies et inposito holocausto desuper adolebit

adipes pacificorum</p>
<p><span class=c>13</span> ignis est iste perpetuus qui numquam deficiet in altari</p>
<p><span class=c>14</span> haec est lex sacrificii et libamentorum quae offerent filii

Aaron coram Domino et coram altari</p>
<p><span class=c>15</span> tollet sacerdos pugillum similae quae conspersa est oleo et

totum tus quod super similam positum est adolebitque illud in altari in

monumentum odoris suavissimi Domino</p>
<p><span class=c>16</span> reliquam autem partem similae comedet Aaron cum filiis suis

absque fermento et comedet in loco sancto atrii tabernaculi</p>
<p><span class=c>17</span> ideo autem non fermentabitur quia pars eius in Domini offertur

incensum sanctum sanctorum erit sicut pro peccato atque delicto</p>
<p><span class=c>18</span> mares tantum stirpis Aaron comedent illud legitimum ac

sempiternum est in generationibus vestris de sacrificiis Domini omnis qui

tetigerit illa sanctificabitur</p>
<p><span class=c>19</span> et locutus est Dominus ad Mosen dicens</p>
<p><span class=c>20</span> haec est oblatio Aaron et filiorum eius quam offerre debent Domino

in die unctionis suae decimam partem oephi offerent similae in sacrificio

sempiterno medium eius mane et medium vespere</p>
<p><span class=c>21</span> quae in sartagine oleo conspersa frigetur offeret autem eam

calidam in odorem suavissimum Domino</p>
<p><span class=c>22</span> sacerdos qui patri iure successerit et tota cremabitur in

altari</p>
<p><span class=c>23</span> omne enim sacrificium sacerdotum igne consumetur nec quisquam

comedet ex eo</p>
<p><span class=c>24</span> locutus est Dominus ad Mosen dicens</p>
<p><span class=c>25</span> loquere Aaron et filiis eius ista est lex hostiae pro peccato

in loco ubi offertur holocaustum immolabitur coram Domino sanctum sanctorum est</p>
<p><span class=c>26</span> sacerdos qui offert comedet eam in loco sancto in atrio

tabernaculi</p>
<p><span class=c>27</span> quicquid tetigerit carnes eius sanctificabitur si de sanguine

illius vestis fuerit aspersa lavabitur in loco sancto</p>
<p><span class=c>28</span> vas autem fictile in quo cocta est confringetur quod si vas

aeneum fuerit defricabitur et lavabitur aqua</p>
<p><span class=c>29</span> omnis masculus de genere sacerdotali vescetur carnibus eius

quia sanctum sanctorum est</p>
<p><span class=c>30</span> hostia enim quae caeditur pro peccato cuius sanguis infertur

in tabernaculum testimonii ad expiandum in sanctuario non comedetur sed

conburetur igni</p>
<p><span class=gl>7</span> haec quoque est lex hostiae pro delicto sancta sanctorum est</p>
<p><span class=c>2</span> idcirco ubi immolatur holocaustum mactabitur et victima pro

delicto sanguis eius per gyrum fundetur altaris</p>
<p><span class=c>3</span> offerent ex ea caudam et adipem qui operit vitalia</p>
<p><span class=c>4</span> duos renunculos et pinguedinem quae iuxta ilia est reticulumque

iecoris cum renunculis</p>
<p><span class=c>5</span> et adolebit ea sacerdos super altare incensum est Domini pro

delicto</p>
<p><span class=c>6</span> omnis masculus de sacerdotali genere in loco sancto vescetur

his carnibus quia sanctum sanctorum est</p>
<p><span class=c>7</span> sicut pro peccato offertur hostia ita et pro delicto utriusque

hostiae lex una erit ad sacerdotem qui eam obtulerit pertinebit</p>
<p><span class=c>8</span> sacerdos qui offert holocausti victimam habebit pellem eius</p>
<p><span class=c>9</span> et omne sacrificium similae quod coquitur in clibano et

quicquid in craticula vel in sartagine praeparatur eius erit sacerdotis a quo

offertur</p>
<p><span class=c>10</span> sive oleo conspersa sive arida fuerit cunctis filiis Aaron

aequa mensura per singulos dividetur</p>
<p><span class=c>11</span> haec est lex hostiae pacificorum quae offertur Domino</p>
<p><span class=c>12</span> si pro gratiarum actione fuerit oblatio offerent panes absque

fermento conspersos oleo et lagana azyma uncta oleo coctamque similam et

collyridas olei admixtione conspersas</p>
<p><span class=c>13</span> panes quoque fermentatos cum hostia gratiarum quae immolatur

pro pacificis</p>
<p><span class=c>14</span> ex quibus unus pro primitiis offeretur Domino et erit

sacerdotis qui fundet hostiae sanguinem</p>
<p><span class=c>15</span> cuius carnes eadem comedentur die nec remanebit ex eis

quicquam usque mane</p>
<p><span class=c>16</span> si voto vel sponte quisquam obtulerit hostiam eadem similiter

edetur die sed et si quid in crastinum remanserit vesci licitum est</p>
<p><span class=c>17</span> quicquid autem tertius invenerit dies ignis absumet</p>
<p><span class=c>18</span> si quis de carnibus victimae pacificorum die tertio comederit irrita

fiet oblatio nec proderit offerenti quin potius quaecumque anima tali se edulio

contaminarit praevaricationis rea erit</p>
<p><span class=c>19</span> caro quae aliquid tetigerit inmundum non comedetur sed

conburetur igni qui fuerit mundus vescetur ea</p>
<p><span class=c>20</span> anima polluta quae ederit de carnibus hostiae pacificorum quae

oblata est Domino peribit de populis suis</p>
<p><span class=c>21</span> et quae tetigerit inmunditiam hominis vel iumenti sive omnis

rei quae polluere potest et comederit de huiuscemodi carnibus interibit de

populis suis</p>
<p><span class=c>22</span> locutusque est Dominus ad Mosen dicens</p>
<p><span class=c>23</span> loquere filiis Israhel adipem bovis et ovis et caprae non

comedetis</p>
<p><span class=c>24</span> adipem cadaveris morticini et eius animalis quod a bestia

captum est habebitis in usus varios</p>
<p><span class=c>25</span> si quis adipem qui offerri debet in incensum Domini comederit

peribit de populo suo</p>
<p><span class=c>26</span> sanguinem quoque omnis animalis non sumetis in cibo tam de

avibus quam de pecoribus</p>
<p><span class=c>27</span> omnis anima quae ederit sanguinem peribit de populis suis</p>
<p><span class=c>28</span> locutus est Dominus ad Mosen dicens</p>
<p><span class=c>29</span> loquere filiis Israhel qui offert victimam pacificorum Domino

offerat simul et sacrificium id est libamenta eius</p>
<p><span class=c>30</span> tenebit manibus adipem hostiae et pectusculum cumque ambo

oblata Domino consecrarit tradet sacerdoti</p>
<p><span class=c>31</span> qui adolebit adipem super altare pectusculum autem erit Aaron

et filiorum eius</p>
<p><span class=c>32</span> armus quoque dexter de pacificorum hostiis cedet in primitias

sacerdotis</p>
<p><span class=c>33</span> qui obtulerit sanguinem et adipem filiorum Aaron ipse habebit

et armum dextrum in portione sua</p>
<p><span class=c>34</span> pectusculum enim elationis et armum separationis tuli a filiis

Israhel de hostiis eorum pacificis et dedi Aaron sacerdoti ac filiis eius lege

perpetua ab omni populo Israhel</p>
<p><span class=c>35</span> haec est unctio Aaron et filiorum eius in caerimoniis Domini

die qua obtulit eos Moses ut sacerdotio fungerentur</p>
<p><span class=c>36</span> et quae praecepit dari eis Dominus a filiis Israhel religione

perpetua in generationibus suis</p>
<p><span class=c>37</span> ista est lex holocausti et sacrificii pro peccato atque

delicto et pro consecratione et pacificorum victimis</p>
<p><span class=c>38</span> quas constituit Dominus Mosi in monte Sinai quando mandavit filiis

Israhel ut offerrent oblationes suas Domino in deserto Sinai</p>
<p><span class=gl>8</span> locutusque est Dominus ad Mosen dicens</p>
<p><span class=c>2</span> tolle Aaron cum filiis suis vestes eorum et unctionis oleum

vitulum pro peccato duos arietes canistrum cum azymis</p>
<p><span class=c>3</span> et congregabis omnem coetum ad ostium tabernaculi</p>
<p><span class=c>4</span> fecit Moses ut Dominus imperarat congregataque omni turba ante

fores</p>
<p><span class=c>5</span> ait iste est sermo quem iussit Dominus fieri</p>
<p><span class=c>6</span> statimque obtulit Aaron et filios eius cumque lavisset eos</p>
<p><span class=c>7</span> vestivit pontificem subucula linea accingens eum balteo et

induens tunica hyacinthina et desuper umerale inposuit</p>
<p><span class=c>8</span> quod adstringens cingulo aptavit rationali in quo erat doctrina

et veritas</p>
<p><span class=c>9</span> cidarim quoque texit caput et super eam contra frontem posuit lamminam

auream consecratam in sanctificationem sicut praeceperat ei Dominus</p>
<p><span class=c>10</span> tulit et unctionis oleum quo levit tabernaculum cum omni

supellectili sua</p>
<p><span class=c>11</span> cumque sanctificans aspersisset altare septem vicibus unxit

illud et omnia vasa eius labrumque cum basi sua sanctificavit oleo</p>
<p><span class=c>12</span> quod fundens super caput Aaron unxit eum et consecravit</p>
<p><span class=c>13</span> filios quoque eius oblatos vestivit tunicis lineis et cinxit

balteo inposuitque mitras ut iusserat Dominus</p>
<p><span class=c>14</span> obtulit et vitulum pro peccato cumque super caput eius posuissent

Aaron et filii eius manus suas</p>
<p><span class=c>15</span> immolavit eum hauriens sanguinem et tincto digito tetigit

cornua altaris per gyrum quo expiato et sanctificato fudit reliquum sanguinem

ad fundamenta eius</p>
<p><span class=c>16</span> adipem autem qui erat super vitalia et reticulum iecoris

duosque renunculos cum arvinulis suis adolevit super altare</p>
<p><span class=c>17</span> vitulum cum pelle carnibus et fimo cremans extra castra sicut

praeceperat Dominus</p>
<p><span class=c>18</span> obtulit et arietem in holocaustum super cuius caput cum

inposuissent Aaron et filii eius manus suas</p>
<p><span class=c>19</span> immolavit eum et fudit sanguinem eius per altaris circuitum</p>
<p><span class=c>20</span> ipsumque arietem in frusta concidens caput eius et artus et

adipem adolevit igni</p>
<p><span class=c>21</span> lotis prius intestinis et pedibus totumque simul arietem

incendit super altare eo quod esset holocaustum suavissimi odoris Domino sicut

praeceperat ei</p>
<p><span class=c>22</span> obtulit et arietem secundum in consecrationem sacerdotum

posueruntque super caput illius Aaron et filii eius manus suas</p>
<p><span class=c>23</span> quem cum immolasset Moses sumens de sanguine tetigit extremum

auriculae dextrae Aaron et pollicem manus eius dextrae similiter et pedis</p>
<p><span class=c>24</span> obtulit et filios Aaron cumque de sanguine arietis immolati

tetigisset extremum auriculae singulorum dextrae et pollices manus ac pedis

dextri reliquum fudit super altare per circuitum</p>
<p><span class=c>25</span> adipem vero et caudam omnemque pinguedinem quae operit

intestina reticulumque iecoris et duos renes cum adipibus suis et armo dextro

separavit</p>
<p><span class=c>26</span> tollens autem de canistro azymorum quod erat coram Domino

panem absque fermento et collyridam conspersam oleo laganumque posuit super

adipes et armum dextrum</p>
<p><span class=c>27</span> tradens simul omnia Aaron et filiis eius qui postquam

levaverunt ea coram Domino</p>
<p><span class=c>28</span> rursum suscepta de manibus eorum adolevit super altare

holocausti eo quod consecrationis esset oblatio in odorem suavitatis sacrificii

Domini</p>
<p><span class=c>29</span> tulit et pectusculum elevans illud coram Domino de ariete

consecrationis in partem suam sicut praeceperat ei Dominus</p>
<p><span class=c>30</span> adsumensque unguentum et sanguinem qui erat in altari aspersit

super Aaron et vestimenta eius et super filios illius ac vestes eorum</p>
<p><span class=c>31</span> cumque sanctificasset eos in vestitu suo praecepit eis dicens

coquite carnes ante fores tabernaculi et ibi comedite eas panes quoque

consecrationis edite qui positi sunt in canistro sicut praecepit mihi dicens

Aaron et filii eius comedent eos</p>
<p><span class=c>32</span> quicquid autem reliquum fuerit de carne et panibus ignis

absumet</p>
<p><span class=c>33</span> de ostio quoque tabernaculi non exibitis septem diebus usque

ad diem quo conplebitur tempus consecrationis vestrae septem enim diebus

finitur consecratio</p>
<p><span class=c>34</span> sicut et inpraesentiarum factum est ut ritus sacrificii

conpleretur</p>
<p><span class=c>35</span> die ac nocte manebitis in tabernaculo observantes custodias

Domini ne moriamini sic enim mihi praeceptum est</p>
<p><span class=c>36</span> feceruntque Aaron et filii eius cuncta quae locutus est

Dominus per manum Mosi</p>
<p><span class=gl>9</span> facto autem octavo die vocavit Moses Aaron et filios eius ac

maiores natu Israhel dixitque ad Aaron</p>
<p><span class=c>2</span> tolle de armento vitulum pro peccato et arietem in holocaustum

utrumque inmaculatos et offer illos coram Domino</p>
<p><span class=c>3</span> et ad filios Israhel loqueris tollite hircum pro peccato et vitulum

atque agnum anniculos et sine macula in holocaustum</p>
<p><span class=c>4</span> bovem et arietem pro pacificis et immolate eos coram Domino in

sacrificio singulorum similam oleo conspersam offerentes hodie enim Dominus

apparebit vobis</p>
<p><span class=c>5</span> tulerunt ergo cuncta quae iusserat Moses ad ostium tabernaculi

ubi cum omnis staret multitudo</p>
<p><span class=c>6</span> ait Moses iste est sermo quem praecepit Dominus facite et

apparebit vobis gloria eius</p>
<p><span class=c>7</span> dixit et ad Aaron accede ad altare et immola pro peccato tuo

offer holocaustum et deprecare pro te et pro populo cumque mactaveris hostiam

populi ora pro eo sicut praecepit Dominus</p>
<p><span class=c>8</span> statimque Aaron accedens ad altare immolavit vitulum pro

peccato suo</p>
<p><span class=c>9</span> cuius sanguinem obtulerunt ei filii sui in quo tinguens digitum

tetigit cornua altaris et fudit residuum ad basim eius</p>
<p><span class=c>10</span> adipemque et renunculos ac reticulum iecoris quae sunt pro

peccato adolevit super altare sicut praeceperat Dominus Mosi</p>
<p><span class=c>11</span> carnes vero et pellem eius extra castra conbusit igni</p>
<p><span class=c>12</span> immolavit et holocausti victimam obtuleruntque ei filii sui sanguinem

eius quem fudit per altaris circuitum</p>
<p><span class=c>13</span> ipsam etiam hostiam in frusta concisam cum capite et membris

singulis obtulerunt quae omnia super altare cremavit igni</p>
<p><span class=c>14</span> lotis prius aqua intestinis et pedibus</p>
<p><span class=c>15</span> et pro peccato populi offerens mactavit hircum expiatoque

altari</p>
<p><span class=c>16</span> fecit holocaustum</p>
<p><span class=c>17</span> addens in sacrificio libamenta quae pariter offeruntur et

adolens ea super altare absque caerimoniis holocausti matutini</p>
<p><span class=c>18</span> immolavit et bovem atque arietem hostias pacificas populi

obtuleruntque ei filii sui sanguinem quem fudit super altare in circuitu</p>
<p><span class=c>19</span> adipes autem bovis et caudam arietis renunculosque cum

adipibus suis et reticulum iecoris</p>
<p><span class=c>20</span> posuerunt super pectora cumque cremati essent adipes in altari</p>
<p><span class=c>21</span> pectora eorum et armos dextros separavit Aaron elevans coram

Domino sicut praeceperat Moses</p>
<p><span class=c>22</span> et tendens manum contra populum benedixit eis sicque conpletis

hostiis pro peccato et holocaustis et pacificis descendit</p>
<p><span class=c>23</span> ingressi autem Moses et Aaron tabernaculum testimonii et

deinceps egressi benedixerunt populo apparuitque gloria Domini omni multitudini</p>
<p><span class=c>24</span> et ecce egressus ignis a Domino devoravit holocaustum et

adipes qui erant super altare quod cum vidissent turbae laudaverunt Dominum

ruentes in facies suas</p>
<p><span class=gl>10</span> arreptisque Nadab et Abiu filii Aaron turibulis posuerunt

ignem et incensum desuper offerentes coram Domino ignem alienum quod eis

praeceptum non erat</p>
<p><span class=c>2</span> egressusque ignis a Domino devoravit eos et mortui sunt coram

Domino</p>
<p><span class=c>3</span> dixitque Moses ad Aaron hoc est quod locutus est Dominus

sanctificabor in his qui adpropinquant mihi et in conspectu omnis populi

glorificabor quod audiens tacuit Aaron</p>
<p><span class=c>4</span> vocatis autem Moses Misahel et Elsaphan filios Ozihel patrui

Aaron ait ad eos ite et colligite fratres vestros de conspectu sanctuarii et

asportate extra castra</p>
<p><span class=c>5</span> confestimque pergentes tulerunt eos sicut iacebant vestitos

lineis tunicis et eiecerunt foras ut sibi fuerat imperatum</p>
<p><span class=c>6</span> locutus est Moses ad Aaron et ad Eleazar atque Ithamar filios

eius capita vestra nolite nudare et vestimenta nolite scindere ne forte

moriamini et super omnem coetum oriatur indignatio fratres vestri et omnis

domus Israhel plangant incendium quod Dominus suscitavit</p>
<p><span class=c>7</span> vos autem non egredimini fores tabernaculi alioquin peribitis oleum

quippe sanctae unctionis est super vos qui fecerunt omnia iuxta praeceptum Mosi</p>
<p><span class=c>8</span> dixit quoque Dominus ad Aaron</p>
<p><span class=c>9</span> vinum et omne quod inebriare potest non bibetis tu et filii tui

quando intratis tabernaculum testimonii ne moriamini quia praeceptum est

sempiternum in generationes vestras</p>
<p><span class=c>10</span> et ut habeatis scientiam discernendi inter sanctum et profanum

inter pollutum et mundum</p>
<p><span class=c>11</span> doceatisque filios Israhel omnia legitima mea quae locutus est

Dominus ad eos per manum Mosi</p>
<p><span class=c>12</span> locutusque est Moses ad Aaron et ad Eleazar atque Ithamar

filios eius qui residui erant tollite sacrificium quod remansit de oblatione

Domini et comedite illud absque fermento iuxta altare quia sanctum sanctorum

est</p>
<p><span class=c>13</span> comedetis autem in loco sancto quod datum est tibi et filiis

tuis de oblationibus Domini sicut praeceptum est mihi</p>
<p><span class=c>14</span> pectusculum quoque quod oblatum est et armum qui separatus est

edetis in loco mundissimo tu et filii tui ac filiae tuae tecum tibi enim ac

liberis tuis reposita sunt de hostiis salutaribus filiorum Israhel</p>
<p><span class=c>15</span> eo quod armum et pectus et adipes qui cremantur in altari

elevaverint coram Domino et pertineant ad te et ad filios tuos lege perpetua

sicut praecepit Dominus</p>
<p><span class=c>16</span> inter haec hircum qui oblatus fuerat pro peccato cum quaereret

Moses exustum repperit iratusque contra Eleazar et Ithamar filios Aaron qui

remanserant ait</p>
<p><span class=c>17</span> cur non comedistis hostiam pro peccato in loco sancto quae

sancta sanctorum est et data vobis ut portetis iniquitatem multitudinis et

rogetis pro ea in conspectu Domini</p>
<p><span class=c>18</span> praesertim cum de sanguine illius non sit inlatum intra sancta

et comedere eam debueritis in sanctuario sicut praeceptum est mihi</p>
<p><span class=c>19</span> respondit Aaron oblata est hodie victima pro peccato et

holocaustum coram Domino mihi autem accidit quod vides quomodo potui comedere

eam aut placere Domino in caerimoniis mente lugubri</p>
<p><span class=c>20</span> quod cum audisset Moses recepit satisfactionem</p>
<p><span class=gl>11</span> locutus est Dominus ad Mosen et Aaron dicens</p>
<p><span class=c>2</span> dicite filiis Israhel haec sunt animalia quae comedere debetis

de cunctis animantibus terrae</p>
<p><span class=c>3</span> omne quod habet divisam ungulam et ruminat in pecoribus

comedetis</p>
<p><span class=c>4</span> quicquid autem ruminat quidem et habet ungulam sed non dividit

eam sicut camelus et cetera non comedetis illud et inter inmunda reputabitis</p>
<p><span class=c>5</span> chyrogryllius qui ruminat ungulamque non dividit inmundus est</p>
<p><span class=c>6</span> lepus quoque nam et ipse ruminat sed ungulam non dividit</p>
<p><span class=c>7</span> et sus qui cum ungulam dividat non ruminat</p>
<p><span class=c>8</span> horum carnibus non vescemini nec cadavera contingetis quia

inmunda sunt vobis</p>
<p><span class=c>9</span> haec sunt quae gignuntur in aquis et vesci licitum est omne

quod habet pinnulas et squamas tam in mari quam in fluminibus et stagnis

comedetis</p>
<p><span class=c>10</span> quicquid autem pinnulas et squamas non habet eorum quae in

aquis moventur et vivunt abominabile vobis</p>
<p><span class=c>11</span> et execrandum erit carnes eorum non comedetis et morticina

vitabitis</p>
<p><span class=c>12</span> cuncta quae non habent pinnulas et squamas in aquis polluta

erunt</p>
<p><span class=c>13</span> haec sunt quae de avibus comedere non debetis et vitanda sunt

vobis aquilam et grypem et alietum</p>
<p><span class=c>14</span> milvum ac vulturem iuxta genus suum</p>
<p><span class=c>15</span> et omne corvini generis in similitudinem suam</p>
<p><span class=c>16</span> strutionem et noctuam et larum et accipitrem iuxta genus suum</p>
<p><span class=c>17</span> bubonem et mergulum et ibin</p>
<p><span class=c>18</span> cycnum et onocrotalum et porphirionem</p>
<p><span class=c>19</span> erodionem et charadrion iuxta genus suum opupam quoque et

vespertilionem</p>
<p><span class=c>20</span> omne de volucribus quod graditur super quattuor pedes

abominabile erit vobis</p>
<p><span class=c>21</span> quicquid autem ambulat quidem super quattuor pedes sed habet

longiora retro crura per quae salit super terram</p>
<p><span class=c>22</span> comedere debetis ut est brucus in genere suo et attacus atque

ophiomachus ac lucusta singula iuxta genus suum</p>
<p><span class=c>23</span> quicquid autem ex volucribus quattuor tantum habet pedes

execrabile erit vobis</p>
<p><span class=c>24</span> et quicumque morticina eorum tetigerit polluetur et erit

inmundus usque ad vesperum</p>
<p><span class=c>25</span> et si necesse fuerit ut portet quippiam horum mortuum lavabit

vestimenta sua et inmundus erit usque ad solis occasum</p>
<p><span class=c>26</span> omne animal quod habet quidem ungulam sed non dividit eam nec

ruminat inmundum erit et quicquid tetigerit illud contaminabitur</p>
<p><span class=c>27</span> quod ambulat super manus ex cunctis animantibus quae incedunt

quadrupedia inmundum erit qui tetigerit morticina eorum polluetur usque ad

vesperum</p>
<p><span class=c>28</span> et qui portaverit huiuscemodi cadavera lavabit vestimenta sua

et inmundus erit usque ad vesperum quia omnia haec inmunda sunt vobis</p>
<p><span class=c>29</span> hoc quoque inter polluta reputabitur de his quae moventur in

terra mustela et mus et corcodillus singula iuxta genus suum</p>
<p><span class=c>30</span> migale et cameleon et stelio ac lacerta et talpa</p>
<p><span class=c>31</span> omnia haec inmunda sunt qui tetigerit morticina eorum inmundus

erit usque ad vesperum</p>
<p><span class=c>32</span> et super quod ceciderit quicquam de morticinis eorum polluetur

tam vas ligneum et vestimentum quam pelles et cilicia et in quocumque fit opus

tinguentur aqua et polluta erunt usque ad vesperum et sic postea mundabuntur</p>
<p><span class=c>33</span> vas autem fictile in quo horum quicquam intro ceciderit

polluetur et idcirco frangendum est</p>
<p><span class=c>34</span> omnis cibus quem comeditis si fusa fuerit super eum aqua

inmundus erit et omne liquens quod bibitur de universo vase inmundum erit</p>
<p><span class=c>35</span> et quicquid de morticinis istiusmodi ceciderit super illud

inmundum erit sive clibani sive cytropodes destruentur et inmundi erunt</p>
<p><span class=c>36</span> fontes vero et cisternae et omnis aquarum congregatio munda

erit qui morticinum eorum tetigerit polluetur</p>
<p><span class=c>37</span> si ceciderint super sementem non polluent eam</p>
<p><span class=c>38</span> sin autem quispiam aqua sementem perfuderit et postea

morticinis tacta fuerit ilico polluetur</p>
<p><span class=c>39</span> si mortuum fuerit animal quod licet vobis comedere qui cadaver

eius tetigerit inmundus erit usque ad vesperum</p>
<p><span class=c>40</span> et qui comederit ex eo quippiam sive portaverit lavabit

vestimenta sua et inmundus erit usque ad vesperum</p>
<p><span class=c>41</span> omne quod reptat super terram abominabile erit nec adsumetur

in cibum</p>
<p><span class=c>42</span> quicquid super pectus quadrupes graditur et multos habet pedes

sive per humum trahitur non comedetis quia abominabile est</p>
<p><span class=c>43</span> nolite contaminare animas vestras nec tangatis quicquam eorum

ne inmundi sitis</p>
<p><span class=c>44</span> ego enim sum Dominus Deus vester sancti estote quoniam et ego

sanctus sum ne polluatis animas vestras in omni reptili quod movetur super

terram</p>
<p><span class=c>45</span> ego sum Dominus qui eduxi vos de terra Aegypti ut essem vobis in

Deum sancti eritis quia et ego sanctus sum</p>
<p><span class=c>46</span> ista est lex animantium et volucrum et omnis animae viventis

quae movetur in aqua et reptat in terra</p>
<p><span class=c>47</span> ut differentias noveritis mundi et inmundi et sciatis quid

comedere et quid respuere debeatis</p>
<p><span class=gl>12</span> locutus est Dominus ad Mosen dicens</p>
<p><span class=c>2</span> loquere filiis Israhel et dices ad eos mulier si suscepto

semine pepererit masculum inmunda erit septem diebus iuxta dies separationis

menstruae</p>
<p><span class=c>3</span> et die octavo circumcidetur infantulus</p>
<p><span class=c>4</span> ipsa vero triginta tribus diebus manebit in sanguine

purificationis suae omne sanctum non tanget nec ingredietur sanctuarium donec

impleantur dies purificationis eius</p>
<p><span class=c>5</span> sin autem feminam pepererit inmunda erit duabus ebdomadibus

iuxta ritum fluxus menstrui et sexaginta ac sex diebus manebit in sanguine

purificationis suae</p>
<p><span class=c>6</span> cumque expleti fuerint dies purificationis eius pro filio sive

pro filia deferet agnum anniculum in holocaustum et pullum columbae sive

turturem pro peccato ad ostium tabernaculi testimonii et tradet sacerdoti</p>
<p><span class=c>7</span> qui offeret illa coram Domino et rogabit pro ea et sic

mundabitur a profluvio sanguinis sui ista est lex parientis masculum ac feminam</p>
<p><span class=c>8</span> quod si non invenerit manus eius nec potuerit offerre agnum

sumet duos turtures vel duos pullos columbae unum in holocaustum et alterum pro

peccato orabitque pro ea sacerdos et sic mundabitur</p>
<p><span class=gl>13</span> locutus est Dominus ad Mosen et Aaron dicens</p>
<p><span class=c>2</span> homo in cuius carne et cute ortus fuerit diversus color sive

pustula aut quasi lucens quippiam id est plaga leprae adducetur ad Aaron

sacerdotem vel ad unum quemlibet filiorum eius</p>
<p><span class=c>3</span> qui cum viderit lepram in cute et pilos in album mutatos

colorem ipsamque speciem leprae humiliorem cute et carne reliqua plaga leprae

est et ad arbitrium eius separabitur</p>
<p><span class=c>4</span> sin autem lucens candor fuerit in cute nec humilior carne

reliqua et pili coloris pristini recludet eum sacerdos septem diebus</p>
<p><span class=c>5</span> et considerabit die septimo et siquidem lepra ultra non

creverit nec transierit in cute priores terminos rursum includet eum septem

diebus aliis</p>
<p><span class=c>6</span> et die septimo contemplabitur si obscurior fuerit lepra et non

creverit in cute mundabit eum quia scabies est lavabitque homo vestimenta sua

et mundus erit</p>
<p><span class=c>7</span> quod si postquam a sacerdote visus est et redditus munditiae

iterum lepra creverit adducetur ad eum</p>
<p><span class=c>8</span> et inmunditiae condemnabitur</p>
<p><span class=c>9</span> plaga leprae si fuerit in homine adducetur ad sacerdotem</p>
<p><span class=c>10</span> et videbit eum cumque color albus in cute fuerit et capillorum

mutarit aspectum ipsa quoque caro viva apparuerit</p>
<p><span class=c>11</span> lepra vetustissima iudicabitur atque inolita cuti contaminabit

itaque eum sacerdos et non recludet quia perspicue inmunditia est</p>
<p><span class=c>12</span> sin autem effloruerit discurrens lepra in cute et operuerit

omnem carnem a capite usque ad pedes quicquid sub aspectu oculorum cadit</p>
<p><span class=c>13</span> considerabit eum sacerdos et teneri lepra mundissima iudicabit

eo quod omnis in candorem versa sit et idcirco homo mundus erit</p>
<p><span class=c>14</span> quando vero caro vivens in eo apparuerit</p>
<p><span class=c>15</span> tunc sacerdotis iudicio polluetur et inter inmundos

reputabitur caro enim viva si lepra aspergatur inmunda est</p>
<p><span class=c>16</span> quod si rursum versa fuerit in alborem et totum hominem

operuerit</p>
<p><span class=c>17</span> considerabit eum sacerdos et mundum esse decernet</p>
<p><span class=c>18</span> caro et cutis in qua ulcus natum est et sanatum</p>
<p><span class=c>19</span> et in loco ulceris cicatrix apparuerit alba sive subrufa adducetur

homo ad sacerdotem</p>
<p><span class=c>20</span> qui cum viderit locum leprae humiliorem carne reliqua et pilos

versos in candorem contaminabit eum plaga enim leprae orta est in ulcere</p>
<p><span class=c>21</span> quod si pilus coloris est pristini et cicatrix subobscura et

vicina carne non est humilior recludet eum septem diebus</p>
<p><span class=c>22</span> et siquidem creverit adiudicabit eum leprae</p>
<p><span class=c>23</span> sin autem steterit in loco suo ulceris est cicatrix et homo

mundus erit</p>
<p><span class=c>24</span> caro et cutis quam ignis exuserit et sanata albam sive rufam

habuerit cicatricem</p>
<p><span class=c>25</span> considerabit eam sacerdos et ecce versa est in alborem et

locus eius reliqua cute humilior contaminabit eum quia plaga leprae in

cicatrice orta est</p>
<p><span class=c>26</span> quod si pilorum color non fuerit inmutatus nec humilior plaga

carne reliqua et ipsa leprae species fuerit subobscura recludet eum septem

diebus</p>
<p><span class=c>27</span> et die septimo contemplabitur si creverit in cute lepra

contaminabit eum</p>
<p><span class=c>28</span> sin autem in loco suo candor steterit non satis clarus plaga

conbustionis est et idcirco mundabitur quia cicatrix est conbusturae</p>
<p><span class=c>29</span> vir sive mulier in cuius capite vel barba germinarit lepra

videbit eos sacerdos</p>
<p><span class=c>30</span> et siquidem humilior fuerit locus carne reliqua et capillus

flavus solitoque subtilior contaminabit eos quia lepra capitis ac barbae est</p>
<p><span class=c>31</span> sin autem viderit et locum maculae aequalem vicinae carni et

capillum nigrum recludet eos septem diebus</p>
<p><span class=c>32</span> et die septimo intuebitur si non creverit macula et capillus

sui coloris est et locus plagae carni reliquae aequalis</p>
<p><span class=c>33</span> radetur homo absque loco maculae et includetur septem diebus

aliis</p>
<p><span class=c>34</span> si die septimo visa fuerit stetisse plaga in loco suo nec

humilior carne reliqua mundabit eum lotisque vestibus mundus erit</p>
<p><span class=c>35</span> sin autem post emundationem rursus creverit macula in cute</p>
<p><span class=c>36</span> non quaeret amplius utrum capillus in flavum colorem sit

commutatus quia aperte inmundus est</p>
<p><span class=c>37</span> porro si steterit macula et capilli nigri fuerint noverit

hominem esse sanatum et confidenter eum pronuntiet mundum</p>
<p><span class=c>38</span> vir et mulier in cuius cute candor apparuerit</p>
<p><span class=c>39</span> intuebitur eos sacerdos si deprehenderit subobscurum alborem

lucere in cute sciat non esse lepram sed maculam coloris candidi et hominem

mundum</p>
<p><span class=c>40</span> vir de cuius capite capilli fluunt calvus ac mundus est</p>
<p><span class=c>41</span> et si a fronte ceciderint pili recalvaster et mundus est</p>
<p><span class=c>42</span> sin autem in calvitio sive in recalvatione albus vel rufus color

fuerit exortus</p>
<p><span class=c>43</span> et hoc sacerdos viderit condemnabit eum haut dubiae leprae

quae orta est in calvitio</p>
<p><span class=c>44</span> quicumque ergo maculatus fuerit lepra et separatus ad

arbitrium sacerdotis</p>
<p><span class=c>45</span> habebit vestimenta dissuta caput nudum os veste contectum

contaminatum ac sordidum se clamabit</p>
<p><span class=c>46</span> omni tempore quo leprosus est et inmundus solus habitabit

extra castra</p>
<p><span class=c>47</span> vestis lanea sive linea quae lepram habuerit</p>
<p><span class=c>48</span> in stamine atque subtemine aut certe pellis vel quicquid ex

pelle confectum est</p>
<p><span class=c>49</span> si alba aut rufa macula fuerit infecta lepra reputabitur

ostendeturque sacerdoti</p>
<p><span class=c>50</span> qui consideratam recludet septem diebus</p>
<p><span class=c>51</span> et die septimo rursus aspiciens si crevisse deprehenderit

lepra perseverans est pollutum iudicabit vestimentum et omne in quo fuerit

inventa</p>
<p><span class=c>52</span> et idcirco conburetur flammis</p>
<p><span class=c>53</span> quod si eam viderit non crevisse</p>
<p><span class=c>54</span> praecipiet et lavabunt id in quo lepra est recludetque illud

septem diebus aliis</p>
<p><span class=c>55</span> et cum viderit faciem quidem pristinam non reversam nec tamen crevisse

lepram inmundum iudicabit et igne conburet eo quod infusa sit in superficie

vestimenti vel per totum lepra</p>
<p><span class=c>56</span> sin autem obscurior fuerit locus leprae postquam vestis est

lota abrumpet eum et a solido dividet</p>
<p><span class=c>57</span> quod si ultra apparuerit in his locis quae prius inmaculata

erant lepra volatilis et vaga debet igne conburi</p>
<p><span class=c>58</span> si cessaverit lavabit ea quae pura sunt secundo et munda erunt</p>
<p><span class=c>59</span> ista est lex leprae vestimenti lanei et linei staminis atque

subteminis omnisque supellectilis pelliciae quomodo mundari debeat vel

contaminari</p>
<p><span class=gl>14</span> locutusque est Dominus ad Mosen dicens</p>
<p><span class=c>2</span> hic est ritus leprosi quando mundandus est adducetur ad

sacerdotem</p>
<p><span class=c>3</span> qui egressus e castris cum invenerit lepram esse mundatam</p>
<p><span class=c>4</span> praecipiet ei qui purificatur ut offerat pro se duos passeres

vivos quos vesci licitum est et lignum cedrinum vermiculumque et hysopum</p>
<p><span class=c>5</span> et unum e passeribus immolari iubebit in vase fictili super

aquas viventes</p>
<p><span class=c>6</span> alium autem vivum cum ligno cedrino et cocco et hysopo tinguet

in sanguine passeris immolati</p>
<p><span class=c>7</span> quo asperget illum qui mundandus est septies ut iure purgetur

et dimittet passerem vivum ut in agrum avolet</p>
<p><span class=c>8</span> cumque laverit homo vestimenta sua radet omnes pilos corporis

et lavabitur aqua purificatusque ingredietur castra ita dumtaxat ut maneat

extra tabernaculum suum septem diebus</p>
<p><span class=c>9</span> et die septimo radat capillos capitis barbamque et supercilia

ac totius corporis pilos et lotis rursum vestibus et corpore</p>
<p><span class=c>10</span> die octavo adsumet duos agnos inmaculatos et ovem anniculam

absque macula et tres decimas similae in sacrificium quae conspersa sit oleo et

seorsum olei sextarium</p>
<p><span class=c>11</span> cumque sacerdos purificans hominem statuerit eum et haec omnia

coram Domino in ostio tabernaculi testimonii</p>
<p><span class=c>12</span> tollet agnum et offeret eum pro delicto oleique sextarium et

oblatis ante Dominum omnibus</p>
<p><span class=c>13</span> immolabit agnum ubi immolari solet hostia pro peccato et

holocaustum id est in loco sancto sicut enim pro peccato ita et pro delicto ad

sacerdotem pertinet hostia sancta sanctorum est</p>
<p><span class=c>14</span> adsumensque sacerdos de sanguine hostiae quae immolata est pro

delicto ponet super extremum auriculae dextrae eius qui mundatur et super

pollices manus dextrae et pedis</p>
<p><span class=c>15</span> et de olei sextario mittet in manum suam sinistram</p>
<p><span class=c>16</span> tinguetque digitum dextrum in eo et asperget septies contra

Dominum</p>
<p><span class=c>17</span> quod autem reliquum est olei in leva manu fundet super

extremum auriculae dextrae eius qui mundatur et super pollices manus ac pedis

dextri et super sanguinem qui fusus est pro delicto</p>
<p><span class=c>18</span> et super caput eius</p>
<p><span class=c>19</span> rogabitque pro eo coram Domino et faciet sacrificium pro peccato

tunc immolabit holocaustum</p>
<p><span class=c>20</span> et ponet illud in altari cum libamentis suis et homo rite

mundabitur</p>
<p><span class=c>21</span> quod si pauper est et non potest manus eius invenire quae

dicta sunt adsumet agnum pro delicto ad oblationem ut roget pro eo sacerdos

decimamque partem similae conspersae oleo in sacrificium et olei sextarium</p>
<p><span class=c>22</span> duosque turtures sive duos pullos columbae quorum sit unus pro

peccato et alter in holocaustum</p>
<p><span class=c>23</span> offeretque ea die octavo purificationis suae sacerdoti ad

ostium tabernaculi testimonii coram Domino</p>
<p><span class=c>24</span> qui suscipiens agnum pro delicto et sextarium olei levabit

simul</p>
<p><span class=c>25</span> immolatoque agno de sanguine eius ponet super extremum

auriculae dextrae illius qui mundatur et super pollices manus eius ac pedis

dextri</p>
<p><span class=c>26</span> olei vero partem mittet in manum suam sinistram</p>
<p><span class=c>27</span> in quo tinguens digitum dextrae manus asperget septies contra

Dominum</p>
<p><span class=c>28</span> tangetque extremum dextrae auriculae illius qui mundatur et

pollices manus ac pedis dextri in loco sanguinis qui effusus est pro delicto</p>
<p><span class=c>29</span> reliquam autem partem olei quae est in sinistra manu mittet

super caput purificati ut placet pro eo Dominum</p>
<p><span class=c>30</span> et turturem sive pullum columbae offeret</p>
<p><span class=c>31</span> unum pro delicto et alterum in holocaustum cum libamentis suis</p>
<p><span class=c>32</span> hoc est sacrificium leprosi qui habere non potest omnia in emundationem

sui</p>
<p><span class=c>33</span> locutus est Dominus ad Mosen et Aaron dicens</p>
<p><span class=c>34</span> cum ingressi fueritis terram Chanaan quam ego dabo vobis in

possessionem si fuerit plaga leprae in aedibus</p>
<p><span class=c>35</span> ibit cuius est domus nuntians sacerdoti et dicet quasi plaga

leprae videtur mihi esse in domo mea</p>
<p><span class=c>36</span> at ille praecipiet ut efferant universa de domo priusquam

ingrediatur eam et videat utrum lepra sit ne inmunda fiant omnia quae in domo

sunt intrabitque postea ut consideret domus lepram</p>
<p><span class=c>37</span> et cum viderit in parietibus illius quasi valliculas pallore

sive rubore deformes et humiliores superficie reliqua</p>
<p><span class=c>38</span> egredietur ostium domus et statim claudet eam septem diebus</p>
<p><span class=c>39</span> reversusque die septimo considerabit eam si invenerit crevisse

lepram</p>
<p><span class=c>40</span> iubebit erui lapides in quibus lepra est et proici eos extra

civitatem in loco inmundo</p>
<p><span class=c>41</span> domum autem ipsam radi intrinsecus per circuitum et spargi

pulverem rasurae extra urbem in loco inmundo</p>
<p><span class=c>42</span> lapidesque alios reponi pro his qui ablati fuerint et luto

alio liniri domum</p>
<p><span class=c>43</span> sin autem postquam eruti sunt lapides et pulvis elatus et alia

terra lita</p>
<p><span class=c>44</span> ingressus sacerdos viderit reversam lepram et parietes

aspersos maculis lepra est perseverans et inmunda domus</p>
<p><span class=c>45</span> quam statim destruent et lapides eius ac ligna atque universum

pulverem proicient extra oppidum in loco inmundo</p>
<p><span class=c>46</span> qui intraverit domum quando clausa est inmundus erit usque ad

vesperum</p>
<p><span class=c>47</span> et qui dormierit in ea et comederit quippiam lavabit

vestimenta sua</p>
<p><span class=c>48</span> quod si introiens sacerdos viderit lepram non crevisse in domo

postquam denuo lita est purificabit eam reddita sanitate</p>
<p><span class=c>49</span> et in purificationem eius sumet duos passeres lignumque

cedrinum et vermiculum atque hysopum</p>
<p><span class=c>50</span> et immolato uno passere in vase fictili super aquas vivas</p>
<p><span class=c>51</span> tollet lignum cedrinum et hysopum et coccum et passerem vivum

et intinguet omnia in sanguine passeris immolati atque in aquis viventibus et

asperget domum septies</p>
<p><span class=c>52</span> purificabitque eam tam in sanguine passeris quam in aquis

viventibus et in passere vivo lignoque cedrino et hysopo atque vermiculo</p>
<p><span class=c>53</span> cumque dimiserit passerem avolare in agrum libere orabit pro

domo et iure mundabitur</p>
<p><span class=c>54</span> ista est lex omnis leprae et percussurae</p>
<p><span class=c>55</span> leprae vestium et domorum</p>
<p><span class=c>56</span> cicatricis et erumpentium papularum lucentis maculae et in

varias species coloribus inmutatis</p>
<p><span class=c>57</span> ut possit sciri quo tempore mundum quid vel inmundum sit</p>
<p><span class=gl>15</span> locutusque est Dominus ad Mosen et Aaron dicens</p>
<p><span class=c>2</span> loquimini filiis Israhel et dicite eis vir qui patitur fluxum

seminis inmundus erit</p>
<p><span class=c>3</span> et tunc iudicabitur huic vitio subiacere cum per momenta

singula adheserit carni illius atque concreverit foedus humor</p>
<p><span class=c>4</span> omne stratum in quo dormierit inmundum erit et ubicumque

sederit</p>
<p><span class=c>5</span> si quis hominum tetigerit lectum eius lavabit vestimenta sua et

ipse lotus aqua inmundus erit usque ad vesperum</p>
<p><span class=c>6</span> si sederit ubi ille sederat et ipse lavabit vestimenta sua et

lotus aqua inmundus erit usque ad vesperum</p>
<p><span class=c>7</span> qui tetigerit carnem eius lavabit vestimenta sua et ipse lotus

aqua inmundus erit usque ad vesperum</p>
<p><span class=c>8</span> si salivam huiuscemodi homo iecerit super eum qui mundus est

lavabit vestem suam et lotus aqua inmundus erit usque ad vesperum</p>
<p><span class=c>9</span> sagma super quo sederit inmundum erit</p>
<p><span class=c>10</span> et quicquid sub eo fuerit qui fluxum seminis patitur pollutum

erit usque ad vesperum qui portaverit horum aliquid lavabit vestem suam et ipse

lotus aqua inmundus erit usque ad vesperum</p>
<p><span class=c>11</span> omnis quem tetigerit qui talis est non lotis ante manibus

lavabit vestimenta sua et lotus aqua inmundus erit usque ad vesperum</p>
<p><span class=c>12</span> vas fictile quod tetigerit confringetur vas autem ligneum

lavabitur aqua</p>
<p><span class=c>13</span> si sanatus fuerit qui huiuscemodi sustinet passionem numerabit

septem dies post emundationem sui et lotis vestibus ac toto corpore in aquis

viventibus erit mundus</p>
<p><span class=c>14</span> die autem octavo sumet duos turtures aut duos pullos columbae

et veniet in conspectu Domini ad ostium tabernaculi testimonii dabitque eos

sacerdoti</p>
<p><span class=c>15</span> qui faciet unum pro peccato et alterum in holocaustum

rogabitque pro eo coram Domino ut emundetur a fluxu seminis sui</p>
<p><span class=c>16</span> vir de quo egreditur semen coitus lavabit aqua omne corpus

suum et inmundus erit usque ad vesperum</p>
<p><span class=c>17</span> vestem et pellem quam habuerit lavabit aqua et inmunda erit

usque ad vesperum</p>
<p><span class=c>18</span> mulier cum qua coierit lavabitur aqua et inmunda erit usque ad

vesperum</p>
<p><span class=c>19</span> mulier quae redeunte mense patitur fluxum sanguinis septem

diebus separabitur</p>
<p><span class=c>20</span> omnis qui tetigerit eam inmundus erit usque ad vesperum</p>
<p><span class=c>21</span> et in quo dormierit vel sederit diebus separationis suae

polluetur</p>
<p><span class=c>22</span> qui tetigerit lectum eius lavabit vestimenta sua et ipse lotus

aqua inmundus erit usque ad vesperum</p>
<p><span class=c>23</span> omne vas super quo illa sederit quisquis adtigerit lavabit

vestimenta sua et lotus aqua pollutus erit usque ad vesperum</p>
<p><span class=c>24</span> si coierit cum ea vir tempore sanguinis menstrualis inmundus

erit septem diebus et omne stratum in quo dormierit polluetur</p>
<p><span class=c>25</span> mulier quae patitur multis diebus fluxum sanguinis non in

tempore menstruali vel quae post menstruum sanguinem fluere non cessat quamdiu

huic subiacet passioni inmunda erit quasi sit in tempore menstruo</p>
<p><span class=c>26</span> omne stratum in quo dormierit et vas in quo sederit pollutum

erit</p>
<p><span class=c>27</span> quicumque tetigerit eam lavabit vestimenta sua et ipse lotus

aqua inmundus erit usque ad vesperum</p>
<p><span class=c>28</span> si steterit sanguis et fluere cessarit numerabit septem dies

purificationis suae</p>
<p><span class=c>29</span> et octavo die offeret pro se sacerdoti duos turtures vel duos

pullos columbae ad ostium tabernaculi testimonii</p>
<p><span class=c>30</span> qui unum faciet pro peccato et alterum in holocaustum

rogabitque pro ea coram Domino et pro fluxu inmunditiae eius</p>
<p><span class=c>31</span> docebitis ergo filios Israhel ut caveant inmunditiam et non

moriantur in sordibus suis cum polluerint tabernaculum meum quod est inter eos</p>
<p><span class=c>32</span> ista est lex eius qui patitur fluxum seminis et qui polluitur

coitu</p>
<p><span class=c>33</span> et quae menstruis temporibus separatur vel quae iugi fluit

sanguine et hominis qui dormierit cum ea</p>
<p><span class=gl>16</span> locutusque est Dominus ad Mosen post mortem duum filiorum

Aaron quando offerentes ignem alienum interfecti sunt</p>
<p><span class=c>2</span> et praecepit ei dicens loquere ad Aaron fratrem tuum ne omni tempore

ingrediatur sanctuarium quod est intra velum coram propitiatorio quo tegitur

arca ut non moriatur quia in nube apparebo super oraculum</p>
<p><span class=c>3</span> nisi haec ante fecerit vitulum offeret pro peccato et arietem

in holocaustum</p>
<p><span class=c>4</span> tunica linea vestietur feminalibus lineis verecunda celabit

accingetur zona linea cidarim lineam inponet capiti haec enim vestimenta sunt

sancta quibus cunctis cum lotus fuerit induetur</p>
<p><span class=c>5</span> suscipietque ab universa multitudine filiorum Israhel duos

hircos pro peccato et unum arietem in holocaustum</p>
<p><span class=c>6</span> cumque obtulerit vitulum et oraverit pro se et pro domo sua</p>
<p><span class=c>7</span> duos hircos stare faciet coram Domino in ostio tabernaculi

testimonii</p>
<p><span class=c>8</span> mittens super utrumque sortem unam Domino et alteram capro

emissario</p>
<p><span class=c>9</span> cuius sors exierit Domino offeret illum pro peccato</p>
<p><span class=c>10</span> cuius autem in caprum emissarium statuet eum vivum coram

Domino ut fundat preces super eo et emittat illum in solitudinem</p>
<p><span class=c>11</span> his rite celebratis offeret vitulum et rogans pro se et pro

domo sua immolabit eum</p>
<p><span class=c>12</span> adsumptoque turibulo quod de prunis altaris impleverit et

hauriens manu conpositum thymiama in incensum ultra velum intrabit in sancta</p>
<p><span class=c>13</span> ut positis super ignem aromatibus nebula eorum et vapor

operiat oraculum quod est super testimonium et non moriatur</p>
<p><span class=c>14</span> tollet quoque de sanguine vituli et asperget digito septies

contra propitiatorium ad orientem</p>
<p><span class=c>15</span> cumque mactaverit hircum pro peccato populi inferet sanguinem

eius intra velum sicut praeceptum est de sanguine vituli ut aspergat e regione

oraculi</p>
<p><span class=c>16</span> et expiet sanctuarium ab inmunditiis filiorum Israhel et a

praevaricationibus eorum cunctisque peccatis iuxta hunc ritum faciet

tabernaculo testimonii quod fixum est inter eos in medio sordium habitationis

eorum</p>
<p><span class=c>17</span> nullus hominum sit in tabernaculo quando pontifex ingreditur

sanctuarium ut roget pro se et pro domo sua et pro universo coetu Israhel donec

egrediatur</p>
<p><span class=c>18</span> cum autem exierit ad altare quod coram Domino est oret pro se

et sumptum sanguinem vituli atque hirci fundat super cornua eius per gyrum</p>
<p><span class=c>19</span> aspergensque digito septies expiet et sanctificet illud ab

inmunditiis filiorum Israhel</p>
<p><span class=c>20</span> postquam emundarit sanctuarium et tabernaculum et altare tunc

offerat hircum viventem</p>
<p><span class=c>21</span> et posita utraque manu super caput eius confiteatur omnes

iniquitates filiorum Israhel et universa delicta atque peccata eorum quae

inprecans capiti eius emittet illum per hominem paratum in desertum</p>
<p><span class=c>22</span> cumque portaverit hircus omnes iniquitates eorum in terram

solitariam et dimissus fuerit in deserto</p>
<p><span class=c>23</span> revertetur Aaron in tabernaculum testimonii et depositis

vestibus quibus prius indutus erat cum intraret sanctuarium relictisque ibi</p>
<p><span class=c>24</span> lavabit carnem suam in loco sancto indueturque vestimentis

suis et postquam egressus obtulerit holocaustum suum ac plebis rogabit tam pro

se quam pro populo</p>
<p><span class=c>25</span> et adipem qui oblatus est pro peccatis adolebit super altare</p>
<p><span class=c>26</span> ille vero qui dimiserit caprum emissarium lavabit vestimenta

sua et corpus aqua et sic ingredietur in castra</p>
<p><span class=c>27</span> vitulum autem et hircum qui pro peccato fuerant immolati et

quorum sanguis inlatus est ut in sanctuario expiatio conpleretur asportabunt

foras castra et conburent igni tam pelles quam carnes eorum et fimum</p>
<p><span class=c>28</span> et quicumque conbuserit ea lavabit vestimenta sua et carnem

aqua et sic ingredietur in castra</p>
<p><span class=c>29</span> eritque hoc vobis legitimum sempiternum mense septimo decima

die mensis adfligetis animas vestras nullumque facietis opus sive indigena sive

advena qui peregrinatur inter vos</p>
<p><span class=c>30</span> in hac die expiatio erit vestri atque mundatio ab omnibus

peccatis vestris coram Domino mundabimini</p>
<p><span class=c>31</span> sabbatum enim requietionis est et adfligetis animas vestras

religione perpetua</p>
<p><span class=c>32</span> expiabit autem sacerdos qui unctus fuerit et cuius initiatae

manus ut sacerdotio fungatur pro patre suo indueturque stola linea et vestibus

sanctis</p>
<p><span class=c>33</span> et expiabit sanctuarium et tabernaculum testimonii atque

altare sacerdotes quoque et universum populum</p>
<p><span class=c>34</span> eritque hoc vobis legitimum sempiternum ut oretis pro filiis

Israhel et pro cunctis peccatis eorum semel in anno fecit igitur sicut

praeceperat Dominus Mosi</p>
<p><span class=gl>17</span> et locutus est Dominus ad Mosen dicens</p>
<p><span class=c>2</span> loquere Aaron et filiis eius et cunctis filiis Israhel et dices

ad eos iste est sermo quem mandavit Dominus dicens</p>
<p><span class=c>3</span> homo quilibet de domo Israhel si occiderit bovem aut ovem sive

capram in castris vel extra castra</p>
<p><span class=c>4</span> et non obtulerit ad ostium tabernaculi oblationem Domino

sanguinis reus erit quasi sanguinem fuderit sic peribit de medio populi sui</p>
<p><span class=c>5</span> ideo offerre debent sacerdoti filii Israhel hostias suas quas

occidunt in agro ut sanctificentur Domino ante ostium tabernaculi testimonii et

immolent eas hostias pacificas Domino</p>
<p><span class=c>6</span> fundetque sacerdos sanguinem super altare Domini ad ostium

tabernaculi testimonii et adolebit adipem in odorem suavitatis Domino</p>
<p><span class=c>7</span> et nequaquam ultra immolabunt hostias suas daemonibus cum

quibus fornicati sunt legitimum sempiternum erit illis et posteris eorum</p>
<p><span class=c>8</span> et ad ipsos dices homo de domo Israhel et de advenis qui

peregrinantur apud vos qui obtulerit holocaustum sive victimam</p>
<p><span class=c>9</span> et ad ostium tabernaculi testimonii non adduxerit eam ut

offeratur Domino interibit de populo suo</p>
<p><span class=c>10</span> homo quilibet de domo Israhel et de advenis qui peregrinantur

inter eos si comederit sanguinem obfirmabo faciem meam contra animam illius et

disperdam eam de populo suo</p>
<p><span class=c>11</span> quia anima carnis in sanguine est et ego dedi illum vobis ut

super altare in eo expietis pro animabus vestris et sanguis pro animae piaculo

sit</p>
<p><span class=c>12</span> idcirco dixi filiis Israhel omnis anima ex vobis non comedet

sanguinem nec ex advenis qui peregrinantur inter vos</p>
<p><span class=c>13</span> homo quicumque de filiis Israhel et de advenis qui

peregrinantur apud vos si venatione atque aucupio ceperit feram vel avem quibus

vesci licitum est fundat sanguinem eius et operiat illum terra</p>
<p><span class=c>14</span> anima enim omnis carnis in sanguine est unde dixi filiis

Israhel sanguinem universae carnis non comedetis quia anima carnis in sanguine

est et quicumque comederit illum interibit</p>
<p><span class=c>15</span> anima quae comederit morticinum vel captum a bestia tam de

indigenis quam de advenis lavabit vestes suas et semet ipsum aqua et

contaminatus erit usque ad vesperum et hoc ordine mundus fiet</p>
<p><span class=c>16</span> quod si non laverit vestimenta sua nec corpus portabit

iniquitatem suam</p>
<p><span class=gl>18</span> locutusque est Dominus ad Mosen dicens</p>
<p><span class=c>2</span> loquere filiis Israhel et dices ad eos ego Dominus Deus vester</p>
<p><span class=c>3</span> iuxta consuetudinem terrae Aegypti in qua habitastis non

facietis et iuxta morem regionis Chanaan ad quam ego introducturus sum vos non

agetis nec in legitimis eorum ambulabitis</p>
<p><span class=c>4</span> facietis iudicia mea et praecepta servabitis et ambulabitis in

eis ego Dominus Deus vester</p>
<p><span class=c>5</span> custodite leges meas atque iudicia quae faciens homo vivet in

eis ego Dominus</p>
<p><span class=c>6</span> omnis homo ad proximam sanguinis sui non accedet ut revelet

turpitudinem eius ego Dominus</p>
<p><span class=c>7</span> turpitudinem patris et turpitudinem matris tuae non discoperies

mater tua est non revelabis turpitudinem eius</p>
<p><span class=c>8</span> turpitudinem uxoris patris tui non discoperies turpitudo enim

patris tui est</p>
<p><span class=c>9</span> turpitudinem sororis tuae ex patre sive ex matre quae domi vel

foris genita est non revelabis</p>
<p><span class=c>10</span> turpitudinem filiae filii tui vel neptis ex filia non

revelabis quia turpitudo tua est</p>
<p><span class=c>11</span> turpitudinem filiae uxoris patris tui quam peperit patri tuo

et est soror tua non revelabis</p>
<p><span class=c>12</span> turpitudinem sororis patris tui non discoperies quia caro est patris

tui</p>
<p><span class=c>13</span> turpitudinem sororis matris tuae non revelabis eo quod caro

sit matris tuae</p>
<p><span class=c>14</span> turpitudinem patrui tui non revelabis nec accedes ad uxorem

eius quae tibi adfinitate coniungitur</p>
<p><span class=c>15</span> turpitudinem nurus tuae non revelabis quia uxor filii tui est nec

discoperies ignominiam eius</p>
<p><span class=c>16</span> turpitudinem uxoris fratris tui non revelabis quia turpitudo

fratris tui est</p>
<p><span class=c>17</span> turpitudinem uxoris tuae et filiae eius non revelabis filiam

filii eius et filiam filiae illius non sumes ut reveles ignominiam eius quia

caro illius sunt et talis coitus incestus est</p>
<p><span class=c>18</span> sororem uxoris tuae in pelicatum illius non accipies nec

revelabis turpitudinem eius adhuc illa vivente</p>
<p><span class=c>19</span> ad mulierem quae patitur menstrua non accedes nec revelabis

foeditatem eius</p>
<p><span class=c>20</span> cum uxore proximi tui non coibis nec seminis commixtione

maculaberis</p>
<p><span class=c>21</span> de semine tuo non dabis ut consecretur idolo Moloch nec

pollues nomen Dei tui ego Dominus</p>
<p><span class=c>22</span> cum masculo non commisceberis coitu femineo quia abominatio

est</p>
<p><span class=c>23</span> cum omni pecore non coibis nec maculaberis cum eo mulier non

subcumbet iumento nec miscebitur ei quia scelus est</p>
<p><span class=c>24</span> ne polluamini in omnibus his quibus contaminatae sunt

universae gentes quas ego eiciam ante conspectum vestrum</p>
<p><span class=c>25</span> et quibus polluta est terra cuius ego scelera visitabo ut

evomat habitatores suos</p>
<p><span class=c>26</span> custodite legitima mea atque iudicia et non faciat ex omnibus

abominationibus istis tam indigena quam colonus qui peregrinatur apud vos</p>
<p><span class=c>27</span> omnes enim execrationes istas fecerunt accolae terrae qui fuerunt

ante vos et polluerunt eam</p>
<p><span class=c>28</span> cavete ergo ne et vos similiter evomat cum paria feceritis

sicut evomuit gentem quae fuit ante vos</p>
<p><span class=c>29</span> omnis anima quae fecerit de abominationibus his quippiam

peribit de medio populi sui</p>
<p><span class=c>30</span> custodite mandata mea nolite facere quae fecerunt hii qui

fuerunt ante vos et ne polluamini in eis ego Dominus Deus vester</p>
<p><span class=gl>19</span> locutus est Dominus ad Mosen dicens</p>
<p><span class=c>2</span> loquere ad omnem coetum filiorum Israhel et dices ad eos sancti

estote quia ego sanctus sum Dominus Deus vester</p>
<p><span class=c>3</span> unusquisque matrem et patrem suum timeat sabbata mea custodite

ego Dominus Deus vester</p>
<p><span class=c>4</span> nolite converti ad idola nec deos conflatiles faciatis vobis

ego Dominus Deus vester</p>
<p><span class=c>5</span> si immolaveritis hostiam pacificorum Domino ut sit placabilis</p>
<p><span class=c>6</span> eo die quo fuerit immolata comedetis eam et die altero quicquid

autem residuum fuerit in diem tertium igne conburetis</p>
<p><span class=c>7</span> si quis post biduum comederit ex ea profanus erit et impietatis

reus</p>
<p><span class=c>8</span> portabit iniquitatem suam quia sanctum Domini polluit et

peribit anima illa de populo suo</p>
<p><span class=c>9</span> cum messueris segetes terrae tuae non tondebis usque ad solum

superficiem terrae nec remanentes spicas colliges</p>
<p><span class=c>10</span> neque in vinea tua racemos et grana decidentia congregabis sed

pauperibus et peregrinis carpenda dimittes ego Dominus Deus vester</p>
<p><span class=c>11</span> non facietis furtum non mentiemini nec decipiet unusquisque

proximum suum</p>
<p><span class=c>12</span> non peierabis in nomine meo nec pollues nomen Dei tui ego

Dominus</p>
<p><span class=c>13</span> non facies calumniam proximo tuo nec vi opprimes eum non

morabitur opus mercennarii apud te usque mane</p>
<p><span class=c>14</span> non maledices surdo nec coram caeco pones offendiculum sed

timebis Deum tuum quia ego sum Dominus</p>
<p><span class=c>15</span> non facies quod iniquum est nec iniuste iudicabis nec

consideres personam pauperis nec honores vultum potentis iuste iudica proximo

tuo</p>
<p><span class=c>16</span> non eris criminator et susurro in populis non stabis contra

sanguinem proximi tui ego Dominus</p>
<p><span class=c>17</span> ne oderis fratrem tuum in corde tuo sed publice argue eum ne

habeas super illo peccatum</p>
<p><span class=c>18</span> non quaeres ultionem nec memor eris iniuriae civium tuorum

diliges amicum tuum sicut temet ipsum ego Dominus</p>
<p><span class=c>19</span> leges meas custodite iumenta tua non facies coire cum alterius

generis animantibus agrum non seres diverso semine veste quae ex duobus texta

est non indueris</p>
<p><span class=c>20</span> homo si dormierit cum muliere coitu seminis quae sit ancilla

etiam nubilis et tamen pretio non redempta nec libertate donata vapulabunt ambo

et non morientur quia non fuit libera</p>
<p><span class=c>21</span> pro delicto autem suo offeret Domino ad ostium tabernaculi

testimonii arietem</p>
<p><span class=c>22</span> orabitque pro eo sacerdos et pro delicto eius coram Domino et

repropitiabitur ei dimitteturque peccatum</p>
<p><span class=c>23</span> quando ingressi fueritis terram et plantaveritis in ea ligna

pomifera auferetis praeputia eorum poma quae germinant inmunda erunt vobis nec

edetis ex eis</p>
<p><span class=c>24</span> quarto anno omnis fructus eorum sanctificabitur laudabilis

Domino</p>
<p><span class=c>25</span> quinto autem anno comedetis fructus congregantes poma quae

proferunt ego Dominus Deus vester</p>
<p><span class=c>26</span> non comedetis cum sanguine non augurabimini nec observabitis

somnia</p>
<p><span class=c>27</span> neque in rotundum adtondebitis comam nec radatis barbam</p>
<p><span class=c>28</span> et super mortuo non incidetis carnem vestram neque figuras

aliquas et stigmata facietis vobis ego Dominus</p>
<p><span class=c>29</span> ne prostituas filiam tuam et contaminetur terra et impleatur

piaculo</p>
<p><span class=c>30</span> sabbata mea custodite et sanctuarium meum metuite ego Dominus</p>
<p><span class=c>31</span> ne declinetis ad magos nec ab ariolis aliquid sciscitemini ut

polluamini per eos ego Dominus Deus vester</p>
<p><span class=c>32</span> coram cano capite consurge et honora personam senis et time

Deum tuum ego sum Dominus</p>
<p><span class=c>33</span> si habitaverit advena in terra vestra et moratus fuerit inter

vos ne exprobretis ei</p>
<p><span class=c>34</span> sed sit inter vos quasi indigena et diligetis eum quasi vosmet

ipsos fuistis enim et vos advenae in terra Aegypti ego Dominus Deus vester</p>
<p><span class=c>35</span> nolite facere iniquum aliquid in iudicio in regula in pondere

in mensura</p>
<p><span class=c>36</span> statera iusta et aequa sint pondera iustus modius aequusque

sextarius ego Dominus Deus vester qui eduxi vos de terra Aegypti</p>
<p><span class=c>37</span> custodite omnia praecepta mea et universa iudicia et facite ea

ego Dominus</p>
<p><span class=gl>20</span> locutusque est Dominus ad Mosen dicens</p>
<p><span class=c>2</span> haec loqueris filiis Israhel homo de filiis Israhel et de

advenis qui habitant in Israhel si quis dederit de semine suo idolo Moloch

morte moriatur populus terrae lapidabit eum</p>
<p><span class=c>3</span> et ego ponam faciem meam contra illum succidamque eum de medio

populi sui eo quod dederit de semine suo Moloch et contaminaverit sanctuarium

meum ac polluerit nomen sanctum meum</p>
<p><span class=c>4</span> quod si neglegens populus terrae et quasi parvipendens imperium

meum dimiserit hominem qui dederit de semine suo Moloch nec voluerit eum

occidere</p>
<p><span class=c>5</span> ponam faciem meam super hominem illum et cognationem eius

succidamque et ipsum et omnes qui consenserunt ei ut fornicarentur cum Moloch

de medio populi sui</p>
<p><span class=c>6</span> anima quae declinaverit ad magos et ariolos et fornicata fuerit

cum eis ponam faciem meam contra eam et interficiam illam de medio populi sui</p>
<p><span class=c>7</span> sanctificamini et estote sancti quia ego Dominus Deus vester</p>
<p><span class=c>8</span> custodite praecepta mea et facite ea ego Dominus qui sanctifico

vos</p>
<p><span class=c>9</span> qui maledixerit patri suo et matri morte moriatur patri

matrique maledixit sanguis eius sit super eum</p>
<p><span class=c>10</span> si moechatus quis fuerit cum uxore alterius et adulterium

perpetrarit cum coniuge proximi sui morte moriantur et moechus et adultera</p>
<p><span class=c>11</span> qui dormierit cum noverca sua et revelaverit ignominiam patris

sui morte moriantur ambo sanguis eorum sit super eos</p>
<p><span class=c>12</span> si quis dormierit cum nuru sua uterque moriantur quia scelus

operati sunt sanguis eorum sit super eos</p>
<p><span class=c>13</span> qui dormierit cum masculo coitu femineo uterque operati sunt

nefas morte moriantur sit sanguis eorum super eos</p>
<p><span class=c>14</span> qui supra uxorem filiam duxerit matrem eius scelus operatus

est vivus ardebit cum eis nec permanebit tantum nefas in medio vestri</p>
<p><span class=c>15</span> qui cum iumento et pecore coierit morte moriatur pecus quoque

occidite</p>
<p><span class=c>16</span> mulier quae subcubuerit cuilibet iumento simul interficietur

cum eo sanguis eorum sit super eos</p>
<p><span class=c>17</span> qui acceperit sororem suam filiam patris sui vel filiam matris

suae et viderit turpitudinem eius illaque conspexerit fratris ignominiam

nefariam rem operati sunt occidentur in conspectu populi sui eo quod

turpitudinem suam mutuo revelarint et portabunt iniquitatem suam</p>
<p><span class=c>18</span> qui coierit cum muliere in fluxu menstruo et revelaverit

turpitudinem eius ipsaque aperuerit fontem sanguinis sui interficientur ambo de

medio populi sui</p>
<p><span class=c>19</span> turpitudinem materterae tuae et amitae tuae non discoperies

qui hoc fecerit ignominiam carnis suae nudavit portabunt ambo iniquitatem suam</p>
<p><span class=c>20</span> qui coierit cum uxore patrui vel avunculi sui et revelaverit

ignominiam cognationis suae portabunt ambo peccatum suum absque liberis

morientur</p>
<p><span class=c>21</span> qui duxerit uxorem fratris sui rem facit inlicitam

turpitudinem fratris sui revelavit absque filiis erunt</p>
<p><span class=c>22</span> custodite leges meas atque iudicia et facite ea ne et vos

evomat terra quam intraturi estis et habitaturi</p>
<p><span class=c>23</span> nolite ambulare in legitimis nationum quas ego expulsurus sum

ante vos omnia enim haec fecerunt et abominatus sum eos</p>
<p><span class=c>24</span> vobis autem loquor possidete terram eorum quam dabo vobis in

hereditatem terram fluentem lacte et melle ego Dominus Deus vester qui separavi

vos a ceteris populis</p>
<p><span class=c>25</span> separate ergo et vos iumentum mundum ab inmundo et avem mundam

ab inmunda ne polluatis animas vestras in pecore et in avibus et cunctis quae

moventur in terra et quae vobis ostendi esse polluta</p>
<p><span class=c>26</span> eritis sancti mihi quia sanctus ego sum Dominus et separavi

vos a ceteris populis ut essetis mei</p>
<p><span class=c>27</span> vir sive mulier in quibus pythonicus vel divinationis fuerit

spiritus morte moriantur lapidibus obruent eos sanguis eorum sit super illos</p>
<p><span class=gl>21</span> dixit quoque Dominus ad Mosen loquere ad sacerdotes filios

Aaron et dices eis ne contaminetur sacerdos in mortibus civium suorum</p>
<p><span class=c>2</span> nisi tantum in consanguineis ac propinquis id est super matre

et patre et filio ac filia fratre quoque</p>
<p><span class=c>3</span> et sorore virgine quae non est nupta viro</p>
<p><span class=c>4</span> sed nec in principe populi sui contaminabitur</p>
<p><span class=c>5</span> non radent caput nec barbam neque in carnibus suis facient

incisuras</p>
<p><span class=c>6</span> sancti erunt Deo suo et non polluent nomen eius incensum enim

Domini et panes Dei sui offerunt et ideo sancti erunt</p>
<p><span class=c>7</span> scortum et vile prostibulum non ducet uxorem nec eam quae

repudiata est a marito quia consecratus est Deo suo</p>
<p><span class=c>8</span> et panes propositionis offert sit ergo sanctus quia et ego

sanctus sum Dominus qui sanctifico vos</p>
<p><span class=c>9</span> sacerdotis filia si deprehensa fuerit in stupro et violaverit

nomen patris sui flammis exuretur</p>
<p><span class=c>10</span> pontifex id est sacerdos maximus inter fratres suos super

cuius caput fusum est unctionis oleum et cuius manus in sacerdotio consecratae

sunt vestitusque est sanctis vestibus caput suum non discoperiet vestimenta non

scindet</p>
<p><span class=c>11</span> et ad omnem mortuum non ingredietur omnino super patre quoque

suo et matre non contaminabitur</p>
<p><span class=c>12</span> nec egredietur de sanctis ne polluat sanctuarium Domini quia

oleum sanctae unctionis Dei sui super eum est ego Dominus</p>
<p><span class=c>13</span> virginem ducet uxorem</p>
<p><span class=c>14</span> viduam et repudiatam et sordidam atque meretricem non accipiet

sed puellam de populo suo</p>
<p><span class=c>15</span> ne commisceat stirpem generis sui vulgo gentis suae quia ego

Dominus qui sanctifico eum</p>
<p><span class=c>16</span> locutusque est Dominus ad Mosen dicens</p>
<p><span class=c>17</span> loquere ad Aaron homo de semine tuo per familias qui habuerit maculam

non offeret panes Deo suo</p>
<p><span class=c>18</span> nec accedet ad ministerium eius si caecus fuerit si claudus si

vel parvo vel grandi et torto naso</p>
<p><span class=c>19</span> si fracto pede si manu</p>
<p><span class=c>20</span> si gibbus si lippus si albuginem habens in oculo si iugem

scabiem si inpetiginem in corpore vel hirniosus</p>
<p><span class=c>21</span> omnis qui habuerit maculam de semine Aaron sacerdotis non

accedet offerre hostias Domino nec panes Deo suo</p>
<p><span class=c>22</span> vescetur tamen panibus qui offeruntur in sanctuario</p>
<p><span class=c>23</span> ita dumtaxat ut intra velum non ingrediatur nec accedat ad

altare quia maculam habet et contaminare non debet sanctuarium meum ego Dominus

qui sanctifico eos</p>
<p><span class=c>24</span> locutus est ergo Moses ad Aaron et filios eius et ad omnem

Israhel cuncta quae sibi fuerant imperata</p>
<p><span class=gl>22</span> locutus quoque est Dominus ad Mosen dicens</p>
<p><span class=c>2</span> loquere ad Aaron et ad filios eius ut caveant ab his quae

consecrata sunt filiorum Israhel et non contaminent nomen sanctificatorum mihi

quae ipsi offerunt ego Dominus</p>
<p><span class=c>3</span> dic ad eos et ad posteros eorum omnis homo qui accesserit de

stirpe vestra ad ea quae consecrata sunt et quae obtulerunt filii Israhel

Domino in quo est inmunditia peribit coram Domino ego sum Dominus</p>
<p><span class=c>4</span> homo de semine Aaron qui fuerit leprosus aut patiens fluxum

seminis non vescetur de his quae sanctificata sunt mihi donec sanetur qui

tetigerit inmundum super mortuo et ex quo egreditur semen quasi coitus</p>
<p><span class=c>5</span> et qui tangit reptile et quodlibet inmundum cuius tactus est

sordidus</p>
<p><span class=c>6</span> inmundus erit usque ad vesperum et non vescetur his quae

sanctificata sunt sed cum laverit carnem suam aqua</p>
<p><span class=c>7</span> et occubuerit sol tunc mundatus vescetur de sanctificatis quia

cibus illius est</p>
<p><span class=c>8</span> morticinum et captum a bestia non comedent nec polluentur in

eis ego sum Dominus</p>
<p><span class=c>9</span> custodient praecepta mea ut non subiaceant peccato et moriantur

in sanctuario cum polluerint illud ego Dominus qui sanctifico eos</p>
<p><span class=c>10</span> omnis alienigena non comedet de sanctificatis inquilinus

sacerdotis et mercennarius non vescentur ex eis</p>
<p><span class=c>11</span> quem autem sacerdos emerit et qui vernaculus domus eius fuerit

hii comedent ex eis</p>
<p><span class=c>12</span> si filia sacerdotis cuilibet ex populo nupta fuerit de his

quae sanctificata sunt et de primitiis non vescetur</p>
<p><span class=c>13</span> sin autem vidua vel repudiata et absque liberis reversa fuerit

ad domum patris sui sicut puella consuerat aletur cibis patris sui omnis

alienigena comedendi ex eis non habet potestatem</p>
<p><span class=c>14</span> qui comederit de sanctificatis per ignorantiam addet quintam

partem cum eo quod comedit et dabit sacerdoti in sanctuarium</p>
<p><span class=c>15</span> nec contaminabunt sanctificata filiorum Israhel quae offerunt

Domino</p>
<p><span class=c>16</span> ne forte sustineant iniquitatem delicti sui cum sanctificata

comederint ego Dominus qui sanctifico eos</p>
<p><span class=c>17</span> locutus est Dominus ad Mosen dicens</p>
<p><span class=c>18</span> loquere ad Aaron et filios eius et ad omnes filios Israhel

dicesque ad eos homo de domo Israhel et de advenis qui habitant apud vos qui

obtulerit oblationem suam vel vota solvens vel sponte offerens quicquid illud

obtulerit in holocaustum Domini</p>
<p><span class=c>19</span> ut offeratur per vos masculus inmaculatus erit ex bubus et ex

ovibus et ex capris</p>
<p><span class=c>20</span> si maculam habuerit non offeretis neque erit acceptabile</p>
<p><span class=c>21</span> homo qui obtulerit victimam pacificorum Domino vel vota

solvens vel sponte offerens tam de bubus quam de ovibus inmaculatum offeret ut

acceptabile sit omnis macula non erit in eo</p>
<p><span class=c>22</span> si caecum fuerit si fractum si cicatricem habens si papulas

aut scabiem vel inpetiginem non offeretis ea Domino neque adolebitis ex eis

super altare Domini</p>
<p><span class=c>23</span> bovem et ovem aure et cauda amputatis voluntarie offerre potes

votum autem ex his solvi non potest</p>
<p><span class=c>24</span> omne animal quod vel contritis vel tunsis vel sectis

ablatisque testiculis est non offeretis Domino et in terra vestra hoc omnino ne

faciatis</p>
<p><span class=c>25</span> de manu alienigenae non offeretis panes Deo vestro et quicquid

aliud dare voluerint quia corrupta et maculata sunt omnia non suscipietis ea</p>
<p><span class=c>26</span> locutusque est Dominus ad Mosen dicens</p>
<p><span class=c>27</span> bos ovis et capra cum genita fuerint septem diebus erunt sub

ubere matris suae die autem octavo et deinceps offerri poterunt Domino</p>
<p><span class=c>28</span> sive illa bos sive ovis non immolabuntur una die cum fetibus

suis</p>
<p><span class=c>29</span> si immolaveritis hostiam pro gratiarum actione Domino ut

possit esse placabilis</p>
<p><span class=c>30</span> eodem die comedetis eam non remanebit quicquam in mane

alterius diei ego Dominus</p>
<p><span class=c>31</span> custodite mandata mea et facite ea ego Dominus</p>
<p><span class=c>32</span> ne polluatis nomen meum sanctum ut sanctificer in medio

filiorum Israhel ego Dominus qui sanctifico vos</p>
<p><span class=c>33</span> et eduxi de terra Aegypti ut essem vobis in Deum ego Dominus</p>
<p><span class=gl>23</span> locutus est Dominus ad Mosen dicens</p>
<p><span class=c>2</span> loquere filiis Israhel et dices ad eos hae sunt feriae Domini

quas vocabitis sanctas</p>
<p><span class=c>3</span> sex diebus facietis opus dies septimus quia sabbati requies est

vocabitur sanctus omne opus non facietis in eo sabbatum Domini est in cunctis

habitationibus vestris</p>
<p><span class=c>4</span> hae sunt ergo feriae Domini sanctae quas celebrare debetis

temporibus suis</p>
<p><span class=c>5</span> mense primo quartadecima die mensis ad vesperum phase Domini

est</p>
<p><span class=c>6</span> et quintadecima die mensis huius sollemnitas azymorum Domini

est septem diebus azyma comedetis</p>
<p><span class=c>7</span> dies primus erit vobis celeberrimus sanctusque omne opus

servile non facietis in eo</p>
<p><span class=c>8</span> sed offeretis sacrificium in igne Domino septem diebus dies

autem septimus erit celebrior et sanctior nullumque servile opus fiet in eo</p>
<p><span class=c>9</span> locutusque est Dominus ad Mosen dicens</p>
<p><span class=c>10</span> loquere filiis Israhel et dices ad eos cum ingressi fueritis

terram quam ego dabo vobis et messueritis segetem feretis manipulos spicarum primitias

messis vestrae ad sacerdotem</p>
<p><span class=c>11</span> qui elevabit fasciculum coram Domino ut acceptabile sit pro

vobis altero die sabbati et sanctificabit illum</p>
<p><span class=c>12</span> atque in eodem die quo manipulus consecratur caedetur agnus

inmaculatus anniculus in holocaustum Domini</p>
<p><span class=c>13</span> et libamenta offerentur cum eo duae decimae similae conspersae

oleo in incensum Domini odoremque suavissimum liba quoque vini quarta pars hin</p>
<p><span class=c>14</span> panem et pulentam et pultes non comedetis ex segete usque ad

diem qua offeratis ex ea Deo vestro praeceptum est sempiternum in

generationibus cunctisque habitaculis vestris</p>
<p><span class=c>15</span> numerabitis ergo ab altero die sabbati in quo obtulistis

manipulum primitiarum septem ebdomadas plenas</p>
<p><span class=c>16</span> usque ad alteram diem expletionis ebdomadae septimae id est

quinquaginta dies et sic offeretis sacrificium novum Domino</p>
<p><span class=c>17</span> ex omnibus habitaculis vestris panes primitiarum duos de

duabus decimis similae fermentatae quos coquetis in primitias Domini</p>
<p><span class=c>18</span> offeretisque cum panibus septem agnos inmaculatos anniculos et

vitulum de armento unum et arietes duos et erunt in holocausto cum libamentis

suis in odorem suavissimum Domino</p>
<p><span class=c>19</span> facietis et hircum pro peccato duosque agnos anniculos hostias

pacificorum</p>
<p><span class=c>20</span> cumque elevaverit eos sacerdos cum panibus primitiarum coram

Domino cedent in usum eius</p>
<p><span class=c>21</span> et vocabitis hunc diem celeberrimum atque sanctissimum omne

opus servile non facietis in eo legitimum sempiternum erit in cunctis

habitaculis et generationibus vestris</p>
<p><span class=c>22</span> postquam autem messueritis segetem terrae vestrae non secabitis

eam usque ad solum nec remanentes spicas colligetis sed pauperibus et

peregrinis dimittetis eas ego Dominus Deus vester</p>
<p><span class=c>23</span> locutusque est Dominus ad Mosen dicens</p>
<p><span class=c>24</span> loquere filiis Israhel mense septimo prima die mensis erit

vobis sabbatum memorabile clangentibus tubis et vocabitur sanctum</p>
<p><span class=c>25</span> omne opus servile non facietis in eo et offeretis holocaustum

Domino</p>
<p><span class=c>26</span> locutusque est Dominus ad Mosen dicens</p>
<p><span class=c>27</span> decimo die mensis huius septimi dies expiationum erit

celeberrimus et vocabitur sanctus adfligetisque animas vestras in eo et

offeretis holocaustum Domino</p>
<p><span class=c>28</span> omne opus non facietis in tempore diei huius quia dies

propitiationis est ut propitietur vobis Dominus Deus vester</p>
<p><span class=c>29</span> omnis anima quae adflicta non fuerit die hoc peribit de

populis suis</p>
<p><span class=c>30</span> et quae operis quippiam fecerit delebo eam de populo suo</p>
<p><span class=c>31</span> nihil ergo operis facietis in eo legitimum sempiternum erit

vobis in cunctis generationibus et habitationibus vestris</p>
<p><span class=c>32</span> sabbatum requietionis est adfligetis animas vestras die nono

mensis a vespero usque ad vesperum celebrabitis sabbata vestra</p>
<p><span class=c>33</span> et locutus est Dominus ad Mosen dicens</p>
<p><span class=c>34</span> loquere filiis Israhel a quintodecimo die mensis huius septimi

erunt feriae tabernaculorum septem diebus Domino</p>
<p><span class=c>35</span> dies primus vocabitur celeberrimus atque sanctissimus omne

opus servile non facietis</p>
<p><span class=c>36</span> et septem diebus offeretis holocausta Domino dies quoque

octavus erit celeberrimus atque sanctissimus et offeretis holocaustum Domino

est enim coetus atque collectae omne opus servile non facietis in eo</p>
<p><span class=c>37</span> hae sunt feriae Domini quas vocabitis celeberrimas et

sanctissimas offeretisque in eis oblationes Domino holocausta et libamenta

iuxta ritum uniuscuiusque diei</p>
<p><span class=c>38</span> exceptis sabbatis Domini donisque vestris et quae offertis ex

voto vel quae sponte tribuitis Domino</p>
<p><span class=c>39</span> a quintodecimo ergo die mensis septimi quando congregaveritis

omnes fructus terrae vestrae celebrabitis ferias Domini septem diebus die primo

et die octavo erit sabbatum id est requies</p>
<p><span class=c>40</span> sumetisque vobis die primo fructus arboris pulcherrimae spatulasque

palmarum et ramos ligni densarum frondium et salices de torrente et laetabimini

coram Domino Deo vestro</p>
<p><span class=c>41</span> celebrabitisque sollemnitatem eius septem diebus per annum

legitimum sempiternum erit in generationibus vestris mense septimo festa

celebrabitis</p>
<p><span class=c>42</span> et habitabitis in umbraculis septem diebus omnis qui de genere

est Israhel manebit in tabernaculis</p>
<p><span class=c>43</span> ut discant posteri vestri quod in tabernaculis habitare

fecerim filios Israhel cum educerem eos de terra Aegypti ego Dominus Deus

vester</p>
<p><span class=c>44</span> locutusque est Moses super sollemnitatibus Domini ad filios

Israhel</p>
<p><span class=gl>24</span> et locutus est Dominus ad Mosen dicens</p>
<p><span class=c>2</span> praecipe filiis Israhel ut adferant tibi oleum de olivis

purissimum ac lucidum ad concinnandas lucernas iugiter</p>
<p><span class=c>3</span> extra velum testimonii in tabernaculo foederis ponetque eas

Aaron a vespere usque in mane coram Domino cultu rituque perpetuo in

generationibus vestris</p>
<p><span class=c>4</span> super candelabro mundissimo ponentur semper in conspectu Domini</p>
<p><span class=c>5</span> accipies quoque similam et coques ex ea duodecim panes qui

singuli habebunt duas decimas</p>
<p><span class=c>6</span> quorum senos altrinsecus super mensam purissimam coram Domino

statues</p>
<p><span class=c>7</span> et pones super eos tus lucidissimum ut sit panis in monumentum

oblationis Domini</p>
<p><span class=c>8</span> per singula sabbata mutabuntur coram Domino suscepti a filiis

Israhel foedere sempiterno</p>
<p><span class=c>9</span> eruntque Aaron et filiorum eius ut comedant eos in loco sancto

quia sanctum sanctorum est de sacrificiis Domini iure perpetuo</p>
<p><span class=c>10</span> ecce autem egressus filius mulieris israhelitis quem pepererat

de viro aegyptio inter filios Israhel iurgatus est in castris cum viro

israhelite</p>
<p><span class=c>11</span> cumque blasphemasset nomen et maledixisset ei adductus est ad

Mosen vocabatur autem mater eius Salumith filia Dabri de tribu Dan</p>
<p><span class=c>12</span> miseruntque eum in carcerem donec nossent quid iuberet Dominus</p>
<p><span class=c>13</span> qui locutus est ad Mosen</p>
<p><span class=c>14</span> dicens educ blasphemum extra castra et ponant omnes qui

audierunt manus suas super caput eius et lapidet eum populus universus</p>
<p><span class=c>15</span> et ad filios Israhel loqueris homo qui maledixerit Deo suo

portabit peccatum suum</p>
<p><span class=c>16</span> et qui blasphemaverit nomen Domini morte moriatur lapidibus

opprimet eum omnis multitudo sive ille civis seu peregrinus fuerit qui

blasphemaverit nomen Domini morte moriatur</p>
<p><span class=c>17</span> qui percusserit et occiderit hominem morte moriatur</p>
<p><span class=c>18</span> qui percusserit animal reddat vicarium id est animam pro anima</p>
<p><span class=c>19</span> qui inrogaverit maculam cuilibet civium suorum sicut fecit

fiet ei</p>
<p><span class=c>20</span> fracturam pro fractura oculum pro oculo dentem pro dente

restituet qualem inflixerit maculam talem sustinere cogetur</p>
<p><span class=c>21</span> qui percusserit iumentum reddet aliud qui percusserit hominem

punietur</p>
<p><span class=c>22</span> aequum iudicium sit inter vos sive peregrinus sive civis

peccaverit quia ego sum Dominus Deus vester</p>
<p><span class=c>23</span> locutusque est Moses ad filios Israhel et eduxerunt eum qui

blasphemaverat extra castra ac lapidibus oppresserunt feceruntque filii Israhel

sicut praeceperat Dominus Mosi</p>
<p><span class=gl>25</span> locutusque est Dominus ad Mosen in monte Sinai dicens</p>
<p><span class=c>2</span> loquere filiis Israhel et dices ad eos quando ingressi fueritis

terram quam ego dabo vobis sabbatizet sabbatum Domini</p>
<p><span class=c>3</span> sex annis seres agrum tuum et sex annis putabis vineam tuam

colligesque fructus eius</p>
<p><span class=c>4</span> septimo autem anno sabbatum erit terrae requietionis Domini

agrum non seres et vineam non putabis</p>
<p><span class=c>5</span> quae sponte gignit humus non metes et uvas primitiarum tuarum

non colliges quasi vindemiam annus enim requietionis terrae est</p>
<p><span class=c>6</span> sed erunt vobis in cibum tibi et servo tuo ancillae et

mercennario tuo et advenae qui peregrinantur apud te</p>
<p><span class=c>7</span> iumentis tuis et pecoribus omnia quae nascuntur praebebunt

cibum</p>
<p><span class=c>8</span> numerabis quoque tibi septem ebdomades annorum id est septem

septies quae simul faciunt annos quadraginta novem</p>
<p><span class=c>9</span> et clanges bucina mense septimo decima die mensis

propitiationis tempore in universa terra vestra</p>
<p><span class=c>10</span> sanctificabisque annum quinquagesimum et vocabis remissionem

cunctis habitatoribus terrae tuae ipse est enim iobeleus revertetur homo ad

possessionem suam et unusquisque rediet ad familiam pristinam</p>
<p><span class=c>11</span> quia iobeleus est et quinquagesimus annus non seretis neque

metetis sponte in agro nascentia et primitias vindemiae non colligetis</p>
<p><span class=c>12</span> ob sanctificationem iobelei sed statim ablata comedetis</p>
<p><span class=c>13</span> anno iobelei redient omnes ad possessiones suas</p>
<p><span class=c>14</span> quando vendes quippiam civi tuo vel emes ab eo ne contristes

fratrem tuum sed iuxta numerum annorum iobelei emes ab eo</p>
<p><span class=c>15</span> et iuxta supputationem frugum vendet tibi</p>
<p><span class=c>16</span> quanto plus anni remanserint post iobeleum tanto crescet et

pretium et quanto minus temporis numeraveris tanto minoris et emptio constabit

tempus enim frugum vendet tibi</p>
<p><span class=c>17</span> nolite adfligere contribules vestros sed timeat unusquisque

Deum suum quia ego Dominus Deus vester</p>
<p><span class=c>18</span> facite praecepta mea et iudicia custodite et implete ea ut

habitare possitis in terra absque ullo pavore</p>
<p><span class=c>19</span> et gignat vobis humus fructus suos quibus vescamini usque ad

saturitatem nullius impetum formidantes</p>
<p><span class=c>20</span> quod si dixeritis quid comedemus anno septimo si non

seruerimus neque collegerimus fruges nostras</p>
<p><span class=c>21</span> dabo benedictionem meam vobis anno sexto et faciet fructus

trium annorum</p>
<p><span class=c>22</span> seretisque anno octavo et comedetis veteres fruges usque ad

nonum annum donec nova nascantur edetis vetera</p>
<p><span class=c>23</span> terra quoque non veniet in perpetuum quia mea est et vos

advenae et coloni mei estis</p>
<p><span class=c>24</span> unde cuncta regio possessionis vestrae sub redemptionis

condicione vendetur</p>
<p><span class=c>25</span> si adtenuatus frater tuus vendiderit possessiunculam suam et

voluerit propinquus eius potest redimere quod ille vendiderat</p>
<p><span class=c>26</span> sin autem non habuerit proximum et ipse pretium ad redimendum

potuerit invenire</p>
<p><span class=c>27</span> conputabuntur fructus ex eo tempore quo vendidit et quod

reliquum est reddet emptori sicque recipiet possessionem suam</p>
<p><span class=c>28</span> quod si non invenerit manus eius ut reddat pretium habebit

emptor quod emerat usque ad annum iobeleum in ipso enim omnis venditio redit ad

dominum et ad possessorem pristinum</p>
<p><span class=c>29</span> qui vendiderit domum intra urbis muros habebit licentiam

redimendi donec unus impleatur annus</p>
<p><span class=c>30</span> si non redemerit et anni circulus fuerit evolutus emptor

possidebit eam et posteri eius in perpetuum et redimi non poterit etiam in

iobeleo</p>
<p><span class=c>31</span> sin autem in villa fuerit domus quae muros non habet agrorum

iure vendetur si ante redempta non fuerit in iobeleo revertetur ad dominum</p>
<p><span class=c>32</span> aedes Levitarum quae in urbibus sunt semper possunt redimi</p>
<p><span class=c>33</span> si redemptae non fuerint in iobeleo revertentur ad dominos

quia domus urbium leviticarum pro possessionibus sunt inter filios Israhel</p>
<p><span class=c>34</span> suburbana autem eorum non venient quia possessio sempiterna

est</p>
<p><span class=c>35</span> si adtenuatus fuerit frater tuus et infirmus manu et

susceperis eum quasi advenam et peregrinum et vixerit tecum</p>
<p><span class=c>36</span> ne accipias usuras ab eo nec amplius quam dedisti time Deum

tuum ut vivere possit frater tuus apud te</p>
<p><span class=c>37</span> pecuniam tuam non dabis ei ad usuram et frugum

superabundantiam non exiges</p>
<p><span class=c>38</span> ego Dominus Deus vester qui eduxi vos de terra Aegypti ut darem

vobis terram Chanaan et essem vester Deus</p>
<p><span class=c>39</span> si paupertate conpulsus vendiderit se tibi frater tuus non eum

opprimes servitute famulorum</p>
<p><span class=c>40</span> sed quasi mercennarius et colonus erit usque ad annum iobeleum

operabitur apud te</p>
<p><span class=c>41</span> et postea egredietur cum liberis suis et revertetur ad

cognationem et ad possessionem patrum suorum</p>
<p><span class=c>42</span> mei enim servi sunt et ego eduxi eos de terra Aegypti non

venient condicione servorum</p>
<p><span class=c>43</span> ne adfligas eum per potentiam sed metuito Deum tuum</p>
<p><span class=c>44</span> servus et ancilla sint vobis de nationibus quae in circuitu

vestro sunt</p>
<p><span class=c>45</span> et de advenis qui peregrinantur apud vos vel qui ex his nati

fuerint in terra vestra hos habebitis famulos</p>
<p><span class=c>46</span> et hereditario iure transmittetis ad posteros ac possidebitis

in aeternum fratres autem vestros filios Israhel ne opprimatis per potentiam</p>
<p><span class=c>47</span> si invaluerit apud vos manus advenae atque peregrini et

adtenuatus frater tuus vendiderit se ei aut cuiquam de stirpe eius</p>
<p><span class=c>48</span> post venditionem potest redimi qui voluerit ex fratribus suis

redimet eum</p>
<p><span class=c>49</span> et patruus et patruelis et consanguineus et adfinis sin autem

et ipse potuerit redimet se</p>
<p><span class=c>50</span> supputatis dumtaxat annis a tempore venditionis suae usque ad

annum iobeleum et pecunia qua venditus fuerat iuxta annorum numerum et rationem

mercennarii supputata</p>
<p><span class=c>51</span> si plures fuerint anni qui remanent usque ad iobeleum secundum

hos reddet et pretium</p>
<p><span class=c>52</span> si pauci ponet rationem cum eo iuxta annorum numerum et reddet

emptori quod reliquum est annorum</p>
<p><span class=c>53</span> quibus ante servivit mercedibus inputatis non adfliget eum

violenter in conspectu tuo</p>
<p><span class=c>54</span> quod si per haec redimi non potuerit anno iobeleo egredietur

cum liberis suis</p>
<p><span class=c>55</span> mei sunt enim servi filii Israhel quos eduxi de terra Aegypti</p>
<p><span class=gl>26</span> ego Dominus Deus vester non facietis vobis idolum et

sculptile nec titulos erigetis nec insignem lapidem ponetis in terra vestra ut

adoretis eum ego enim sum Dominus Deus vester</p>
<p><span class=c>2</span> custodite sabbata mea et pavete ad sanctuarium meum ego Dominus</p>
<p><span class=c>3</span> si in praeceptis meis ambulaveritis et mandata mea

custodieritis et feceritis ea dabo vobis pluvias temporibus suis</p>
<p><span class=c>4</span> et terra gignet germen suum et pomis arbores replebuntur</p>
<p><span class=c>5</span> adprehendet messium tritura vindemiam et vindemia occupabit

sementem et comedetis panem vestrum in saturitatem et absque pavore habitabitis

in terra vestra</p>
<p><span class=c>6</span> dabo pacem in finibus vestris dormietis et non erit qui

exterreat auferam malas bestias et gladius non transibit terminos vestros</p>
<p><span class=c>7</span> persequemini inimicos vestros et corruent coram vobis</p>
<p><span class=c>8</span> persequentur quinque de vestris centum alienos et centum ex vobis

decem milia cadent inimici vestri in conspectu vestro gladio</p>
<p><span class=c>9</span> respiciam vos et crescere faciam multiplicabimini et firmabo

pactum meum vobiscum</p>
<p><span class=c>10</span> comedetis vetustissima veterum et vetera novis

supervenientibus proicietis</p>
<p><span class=c>11</span> ponam tabernaculum meum in medio vestri et non abiciet vos

anima mea</p>
<p><span class=c>12</span> ambulabo inter vos et ero vester Deus vosque eritis populus

meus</p>
<p><span class=c>13</span> ego Dominus Deus vester qui eduxi vos de terra Aegyptiorum ne

serviretis eis et qui confregi catenas cervicum vestrarum ut incederetis erecti</p>
<p><span class=c>14</span> quod si non audieritis me nec feceritis omnia mandata mea</p>
<p><span class=c>15</span> si spreveritis leges meas et iudicia mea contempseritis ut non

faciatis ea quae a me constituta sunt et ad irritum perducatis pactum meum</p>
<p><span class=c>16</span> ego quoque haec faciam vobis visitabo vos velociter in

egestate et ardore qui conficiat oculos vestros et consumat animas frustra

seretis sementem quae ab hostibus devorabitur</p>
<p><span class=c>17</span> ponam faciem meam contra vos et corruetis coram hostibus

vestris et subiciemini his qui oderunt vos fugietis nemine persequente</p>
<p><span class=c>18</span> sin autem nec sic oboedieritis mihi addam correptiones vestras

septuplum propter peccata vestra</p>
<p><span class=c>19</span> et conteram superbiam duritiae vestrae daboque caelum vobis

desuper sicut ferrum et terram aeneam</p>
<p><span class=c>20</span> consumetur in cassum labor vester non proferet terra germen

nec arbores poma praebebunt</p>
<p><span class=c>21</span> si ambulaveritis ex adverso mihi nec volueritis audire me

addam plagas vestras usque in septuplum propter peccata vestra</p>
<p><span class=c>22</span> emittamque in vos bestias agri quae consumant et vos et pecora

vestra et ad paucitatem cuncta redigant desertaeque fiant viae vestrae</p>
<p><span class=c>23</span> quod si nec sic volueritis recipere disciplinam sed

ambulaveritis ex adverso mihi</p>
<p><span class=c>24</span> ego quoque contra vos adversus incedam et percutiam vos

septies propter peccata vestra</p>
<p><span class=c>25</span> inducamque super vos gladium ultorem foederis mei cumque

confugeritis in urbes mittam pestilentiam in medio vestri et trademini hostium

manibus</p>
<p><span class=c>26</span> postquam confregero baculum panis vestri ita ut decem mulieres

in uno clibano coquant panes et reddant eos ad pondus et comedetis et non

saturabimini</p>
<p><span class=c>27</span> sin autem nec per haec audieritis me sed ambulaveritis contra

me</p>
<p><span class=c>28</span> et ego incedam adversum vos in furore contrario et corripiam

vos septem plagis propter peccata vestra</p>
<p><span class=c>29</span> ita ut comedatis carnes filiorum et filiarum vestrarum</p>
<p><span class=c>30</span> destruam excelsa vestra et simulacra confringam cadetis inter

ruinas idolorum vestrorum et abominabitur vos anima mea</p>
<p><span class=c>31</span> in tantum ut urbes vestras redigam in solitudinem et deserta

faciam sanctuaria vestra nec recipiam ultra odorem suavissimum</p>
<p><span class=c>32</span> disperdamque terram vestram et stupebunt super ea inimici

vestri cum habitatores illius fuerint</p>
<p><span class=c>33</span> vos autem dispergam in gentes et evaginabo post vos gladium

eritque terra vestra deserta et civitates dirutae</p>
<p><span class=c>34</span> tunc placebunt terrae sabbata sua cunctis diebus solitudinis

suae quando fueritis</p>
<p><span class=c>35</span> in terra hostili sabbatizabit et requiescet in sabbatis

solitudinis suae eo quod non requieverit in sabbatis vestris quando habitabatis

in ea</p>
<p><span class=c>36</span> et qui de vobis remanserint dabo pavorem in cordibus eorum in

regionibus hostium terrebit eos sonitus folii volantis et ita fugient quasi

gladium cadent nullo sequente</p>
<p><span class=c>37</span> et corruent singuli super fratres suos quasi bella fugientes

nemo vestrum inimicis audebit resistere</p>
<p><span class=c>38</span> peribitis inter gentes et hostilis vos terra consumet</p>
<p><span class=c>39</span> quod si et de his aliqui remanserint tabescent in

iniquitatibus suis in terra inimicorum suorum et propter peccata patrum suorum

et sua adfligentur</p>
<p><span class=c>40</span> donec confiteantur iniquitates suas et maiorum suorum quibus praevaricati

sunt in me et ambulaverunt ex adverso mihi</p>
<p><span class=c>41</span> ambulabo igitur et ego contra eos et inducam illos in terram

hostilem donec erubescat incircumcisa mens eorum tunc orabunt pro impietatibus

suis</p>
<p><span class=c>42</span> et recordabor foederis mei quod pepigi cum Iacob et Isaac et

Abraham terrae quoque memor ero</p>
<p><span class=c>43</span> quae cum relicta fuerit ab eis conplacebit sibi in sabbatis

suis patiens solitudinem propter illos ipsi vero rogabunt pro peccatis suis eo

quod abiecerint iudicia mea et leges meas despexerint</p>
<p><span class=c>44</span> et tamen etiam cum essent in terra hostili non penitus abieci

eos neque sic despexi ut consumerentur et irritum facerem pactum meum cum eis

ego enim sum Dominus Deus eorum</p>
<p><span class=c>45</span> et recordabor foederis mei pristini quando eduxi eos de terra

Aegypti in conspectu gentium ut essem Deus eorum ego Dominus Deus haec sunt

praecepta atque iudicia et leges quas dedit Dominus inter se et inter filios

Israhel in monte Sinai per manum Mosi</p>
<p><span class=gl>27</span> locutusque est Dominus ad Mosen dicens</p>
<p><span class=c>2</span> loquere filiis Israhel et dices ad eos homo qui votum fecerit

et spoponderit Deo animam suam sub aestimatione dabit pretium</p>
<p><span class=c>3</span> si fuerit masculus a vicesimo usque ad sexagesimum annum dabit

quinquaginta siclos argenti ad mensuram sanctuarii</p>
<p><span class=c>4</span> si mulier triginta</p>
<p><span class=c>5</span> a quinto autem anno usque ad vicesimum masculus dabit viginti

siclos femina decem</p>
<p><span class=c>6</span> ab uno mense usque ad annum quintum pro masculo dabuntur

quinque sicli pro femina tres</p>
<p><span class=c>7</span> sexagenarius et ultra masculus dabit quindecim siclos femina

decem</p>
<p><span class=c>8</span> si pauper fuerit et aestimationem reddere non valebit stabit

coram sacerdote et quantum ille aestimaverit et viderit eum posse reddere

tantum dabit</p>
<p><span class=c>9</span> animal autem quod immolari potest Domino si quis voverit

sanctum erit</p>
<p><span class=c>10</span> et mutari non poterit id est nec melius malo nec peius bono

quod si mutaverit et ipsum quod mutatum est et illud pro quo mutatum est

consecratum erit Domino</p>
<p><span class=c>11</span> animal inmundum quod immolari Domino non potest si quis

voverit adducetur ante sacerdotem</p>
<p><span class=c>12</span> qui diiudicans utrum bonum an malum sit statuet pretium</p>
<p><span class=c>13</span> quod si dare voluerit is qui offert addet supra aestimationis

quintam partem</p>
<p><span class=c>14</span> homo si voverit domum suam et sanctificaverit Domino

considerabit eam sacerdos utrum bona an mala sit et iuxta pretium quod ab eo

fuerit constitutum venundabitur</p>
<p><span class=c>15</span> sin autem ille qui voverat voluerit redimere eam dabit quintam

partem aestimationis supra et habebit domum</p>
<p><span class=c>16</span> quod si agrum possessionis suae voverit et consecraverit

Domino iuxta mensuram sementis aestimabitur pretium si triginta modiis hordei

seritur terra quinquaginta siclis veniet argenti</p>
<p><span class=c>17</span> si statim ab anno incipientis iobelei voverit agrum quanto

valere potest tanto aestimabitur</p>
<p><span class=c>18</span> sin autem post aliquantum temporis supputabit sacerdos

pecuniam iuxta annorum qui reliqui sunt numerum usque ad iobeleum et detrahetur

ex pretio</p>
<p><span class=c>19</span> quod si voluerit redimere agrum ille qui voverat addet quintam

partem aestimatae pecuniae et possidebit eum</p>
<p><span class=c>20</span> sin autem noluerit redimere sed alteri cuilibet fuerit

venundatus ultra eum qui voverat redimere non poterit</p>
<p><span class=c>21</span> quia cum iobelei venerit dies sanctificatus erit Domino et

possessio consecrata ad ius pertinet sacerdotum</p>
<p><span class=c>22</span> si ager emptus et non de possessione maiorum sanctificatus

fuerit Domino</p>
<p><span class=c>23</span> supputabit sacerdos iuxta annorum numerum usque ad iobeleum

pretium et dabit ille qui voverat eum Domino</p>
<p><span class=c>24</span> in iobeleo autem revertetur ad priorem dominum qui vendiderat

eum et habuerat in sortem possessionis suae</p>
<p><span class=c>25</span> omnis aestimatio siclo sanctuarii ponderabitur siclus viginti

obolos habet</p>
<p><span class=c>26</span> primogenita quae ad Dominum pertinent nemo sanctificare

poterit et vovere sive bos sive ovis fuerit Domini sunt</p>
<p><span class=c>27</span> quod si inmundum est animal redimet qui obtulit iuxta

aestimationem tuam et addet quintam partem pretii si redimere noluerit vendetur

alteri quantocumque a te fuerit aestimatum</p>
<p><span class=c>28</span> omne quod Domino consecratur sive homo fuerit sive animal sive

ager non veniet nec redimi poterit quicquid semel fuerit consecratum sanctum

sanctorum erit Domino</p>
<p><span class=c>29</span> et omnis consecratio quae offertur ab homine non redimetur sed

morte morietur</p>
<p><span class=c>30</span> omnes decimae terrae sive de frugibus sive de pomis arborum

Domini sunt et illi sanctificantur</p>
<p><span class=c>31</span> si quis autem voluerit redimere decimas suas addet quintam

partem earum</p>
<p><span class=c>32</span> omnium decimarum boves et oves et caprae quae sub pastoris

virga transeunt quicquid decimum venerit sanctificabitur Domino</p>
<p><span class=c>33</span> non eligetur nec bonum nec malum nec altero commutabitur si

quis mutaverit et quod mutatum est et pro quo mutatum est sanctificabitur

Domino et non redimetur</p>
<p><span class=c>34</span> haec sunt praecepta quae mandavit Dominus Mosi ad filios

Israhel in monte Sinai</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="num.htm">Poster</a></p>
</td></tr>
</table>









		


</body>
</html>

