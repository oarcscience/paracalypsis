<html>
<head>
<title>Vulgata. Ad Philippenses</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Philippenses</h2>
<p><span class=gl>1</span> Paulus et Timotheus servi Iesu Christi omnibus sanctis in

Christo Iesu qui sunt Philippis cum episcopis et diaconis</p>
<p><span class=c>2</span> gratia vobis et pax a Deo Patre nostro et Domino Iesu Christo</p>
<p><span class=c>3</span> gratias ago Deo meo in omni memoria vestri</p>
<p><span class=c>4</span> semper in cunctis orationibus meis pro omnibus vobis cum gaudio

deprecationem faciens</p>
<p><span class=c>5</span> super communicatione vestra in evangelio a prima die usque nunc</p>
<p><span class=c>6</span> confidens hoc ipsum quia qui coepit in vobis opus bonum

perficiet usque in diem Christi Iesu</p>
<p><span class=c>7</span> sicut est mihi iustum hoc sentire pro omnibus vobis eo quod

habeam in corde vos et in vinculis meis et in defensione et confirmatione

evangelii socios gaudii mei omnes vos esse</p>
<p><span class=c>8</span> testis enim mihi est Deus quomodo cupiam omnes vos in

visceribus Christi Iesu</p>
<p><span class=c>9</span> et hoc oro ut caritas vestra magis ac magis abundet in scientia

et omni sensu</p>
<p><span class=c>10</span> ut probetis potiora ut sitis sinceres et sine offensa in diem

Christi</p>
<p><span class=c>11</span> repleti fructu iustitiae per Christum Iesum in gloriam et

laudem Dei</p>
<p><span class=c>12</span> scire autem vos volo fratres quia quae circa me sunt magis ad

profectum venerunt evangelii</p>
<p><span class=c>13</span> ita ut vincula mea manifesta fierent in Christo in omni

praetorio et in ceteris omnibus</p>
<p><span class=c>14</span> et plures e fratribus in Domino confidentes vinculis meis

abundantius audere sine timore verbum Dei loqui</p>
<p><span class=c>15</span> quidam quidem et propter invidiam et contentionem quidam autem

et propter bonam voluntatem Christum praedicant</p>
<p><span class=c>16</span> quidam ex caritate scientes quoniam in defensionem evangelii

positus sum</p>
<p><span class=c>17</span> quidam autem ex contentione Christum adnuntiant non sincere existimantes

pressuram se suscitare vinculis meis</p>
<p><span class=c>18</span> quid enim dum omni modo sive per occasionem sive per veritatem

Christus adnuntiatur et in hoc gaudeo sed et gaudebo</p>
<p><span class=c>19</span> scio enim quia hoc mihi proveniet in salutem per vestram

orationem et subministrationem Spiritus Iesu Christi</p>
<p><span class=c>20</span> secundum expectationem et spem meam quia in nullo confundar

sed in omni fiducia sicut semper et nunc magnificabitur Christus in corpore meo

sive per vitam sive per mortem</p>
<p><span class=c>21</span> mihi enim vivere Christus est et mori lucrum</p>
<p><span class=c>22</span> quod si vivere in carne hic mihi fructus operis est et quid

eligam ignoro</p>
<p><span class=c>23</span> coartor autem e duobus desiderium habens dissolvi et cum

Christo esse multo magis melius</p>
<p><span class=c>24</span> permanere autem in carne magis necessarium est propter vos</p>
<p><span class=c>25</span> et hoc confidens scio quia manebo et permanebo omnibus vobis

ad profectum vestrum et gaudium fidei</p>
<p><span class=c>26</span> ut gratulatio vestra abundet in Christo Iesu in me per meum

adventum iterum ad vos</p>
<p><span class=c>27</span> tantum digne evangelio Christi conversamini ut sive cum venero

et videro vos sive absens audiam de vobis quia stetistis uno spiritu unianimes

conlaborantes fide evangelii</p>
<p><span class=c>28</span> et in nullo terreamini ab adversariis quae est illis causa

perditionis vobis autem salutis et hoc a Deo</p>
<p><span class=c>29</span> quia vobis donatum est pro Christo non solum ut in eum

credatis sed ut etiam pro illo patiamini</p>
<p><span class=c>30</span> eundem certamen habentes qualem et vidistis in me et nunc

audistis de me</p>
<p><span class=gl>2</span> si qua ergo consolatio in Christo si quod solacium caritatis

si qua societas spiritus si quid viscera et miserationes</p>
<p><span class=c>2</span> implete gaudium meum ut idem sapiatis eandem caritatem habentes

unianimes id ipsum sentientes</p>
<p><span class=c>3</span> nihil per contentionem neque per inanem gloriam sed in

humilitate superiores sibi invicem arbitrantes</p>
<p><span class=c>4</span> non quae sua sunt singuli considerantes sed et ea quae aliorum</p>
<p><span class=c>5</span> hoc enim sentite in vobis quod et in Christo Iesu</p>
<p><span class=c>6</span> qui cum in forma Dei esset non rapinam arbitratus est esse se

aequalem Deo</p>
<p><span class=c>7</span> sed semet ipsum exinanivit formam servi accipiens in

similitudinem hominum factus et habitu inventus ut homo</p>
<p><span class=c>8</span> humiliavit semet ipsum factus oboediens usque ad mortem mortem

autem crucis</p>
<p><span class=c>9</span> propter quod et Deus illum exaltavit et donavit illi nomen

super omne nomen</p>
<p><span class=c>10</span> ut in nomine Iesu omne genu flectat caelestium et terrestrium

et infernorum</p>
<p><span class=c>11</span> et omnis lingua confiteatur quia Dominus Iesus Christus in

gloria est Dei Patris</p>
<p><span class=c>12</span> itaque carissimi mei sicut semper oboedistis non ut in

praesentia mei tantum sed multo magis nunc in absentia mea cum metu et tremore

vestram salutem operamini</p>
<p><span class=c>13</span> Deus est enim qui operatur in vobis et velle et perficere pro

bona voluntate</p>
<p><span class=c>14</span> omnia autem facite sine murmurationibus et haesitationibus</p>
<p><span class=c>15</span> ut sitis sine querella et simplices filii Dei sine

reprehensione in medio nationis pravae et perversae inter quos lucetis sicut

luminaria in mundo</p>
<p><span class=c>16</span> verbum vitae continentes ad gloriam meam in die Christi quia

non in vacuum cucurri neque in vacuum laboravi</p>
<p><span class=c>17</span> sed et si immolor supra sacrificium et obsequium fidei vestrae

gaudeo et congratulor omnibus vobis</p>
<p><span class=c>18</span> id ipsum autem et vos gaudete et congratulamini mihi</p>
<p><span class=c>19</span> spero autem in Domino Iesu Timotheum cito me mittere ad vos ut

et ego bono animo sim cognitis quae circa vos sunt</p>
<p><span class=c>20</span> neminem enim habeo tam unianimem qui sincera affectione pro

vobis sollicitus sit</p>
<p><span class=c>21</span> omnes enim sua quaerunt non quae sunt Christi Iesu</p>
<p><span class=c>22</span> experimentum autem eius cognoscite quoniam sicut patri filius

mecum servivit in evangelium</p>
<p><span class=c>23</span> hunc igitur spero me mittere mox ut videro quae circa me sunt</p>
<p><span class=c>24</span> confido autem in Domino quoniam et ipse veniam ad vos cito</p>
<p><span class=c>25</span> necessarium autem existimavi Epafroditum fratrem et

cooperatorem et commilitonem meum vestrum autem apostolum et ministrum

necessitatis meae mittere ad vos</p>
<p><span class=c>26</span> quoniam quidem omnes vos desiderabat et maestus erat propterea

quod audieratis illum infirmatum</p>
<p><span class=c>27</span> nam et infirmatus est usque ad mortem sed Deus misertus est

eius non solum autem eius verum etiam et mei ne tristitiam super tristitiam

haberem</p>
<p><span class=c>28</span> festinantius ergo misi illum ut viso eo iterum gaudeatis et

ego sine tristitia sim</p>
<p><span class=c>29</span> excipite itaque illum cum omni gaudio in Domino et eiusmodi

cum honore habetote</p>
<p><span class=c>30</span> quoniam propter opus Christi usque ad mortem accessit tradens

animam suam ut impleret id quod ex vobis deerat erga meum obsequium</p>
<p><span class=gl>3</span> de cetero fratres mei gaudete in Domino eadem vobis scribere

mihi quidem non pigrum vobis autem necessarium</p>
<p><span class=c>2</span> videte canes videte malos operarios videte concisionem</p>
<p><span class=c>3</span> nos enim sumus circumcisio qui spiritu Deo servimus et

gloriamur in Christo Iesu et non in carne fiduciam habentes</p>
<p><span class=c>4</span> quamquam ego habeam confidentiam et in carne si quis alius

videtur confidere in carne ego magis</p>
<p><span class=c>5</span> circumcisus octava die ex genere Israhel de tribu Beniamin

Hebraeus ex Hebraeis secundum legem Pharisaeus</p>
<p><span class=c>6</span> secundum aemulationem persequens ecclesiam Dei secundum iustitiam

quae in lege est conversatus sine querella</p>
<p><span class=c>7</span> sed quae mihi fuerunt lucra haec arbitratus sum propter

Christum detrimenta</p>
<p><span class=c>8</span> verumtamen existimo omnia detrimentum esse propter eminentem

scientiam Iesu Christi Domini mei propter quem omnia detrimentum feci et

arbitror ut stercora ut Christum lucri faciam</p>
<p><span class=c>9</span> et inveniar in illo non habens meam iustitiam quae ex lege est

sed illam quae ex fide est Christi quae ex Deo est iustitia in fide</p>
<p><span class=c>10</span> ad agnoscendum illum et virtutem resurrectionis eius et

societatem passionum illius configuratus morti eius</p>
<p><span class=c>11</span> si quo modo occurram ad resurrectionem quae est ex mortuis</p>
<p><span class=c>12</span> non quod iam acceperim aut iam perfectus sim sequor autem si

conprehendam in quo et conprehensus sum a Christo Iesu</p>
<p><span class=c>13</span> fratres ego me non arbitror conprehendisse unum autem quae

quidem retro sunt obliviscens ad ea vero quae sunt in priora extendens me</p>
<p><span class=c>14</span> ad destinatum persequor ad bravium supernae vocationis Dei in

Christo Iesu</p>
<p><span class=c>15</span> quicumque ergo perfecti hoc sentiamus et si quid aliter

sapitis et hoc vobis Deus revelabit</p>
<p><span class=c>16</span> verumtamen ad quod pervenimus ut idem sapiamus et in eadem

permaneamus regula</p>
<p><span class=c>17</span> imitatores mei estote fratres et observate eos qui ita

ambulant sicut habetis formam nos</p>
<p><span class=c>18</span> multi enim ambulant quos saepe dicebam vobis nunc autem et

flens dico inimicos crucis Christi</p>
<p><span class=c>19</span> quorum finis interitus quorum deus venter et gloria in

confusione ipsorum qui terrena sapiunt</p>
<p><span class=c>20</span> nostra autem conversatio in caelis est unde etiam salvatorem

expectamus Dominum Iesum Christum</p>
<p><span class=c>21</span> qui reformabit corpus humilitatis nostrae configuratum corpori

claritatis suae secundum operationem qua possit etiam subicere sibi omnia</p>
<p><span class=gl>4</span> itaque fratres mei carissimi et desiderantissimi gaudium

meum et corona mea sic state in Domino carissimi</p>
<p><span class=c>2</span> Euhodiam rogo et Syntychen deprecor id ipsum sapere in Domino</p>
<p><span class=c>3</span> etiam rogo et te germane conpar adiuva illas quae mecum

laboraverunt in evangelio cum Clemente et ceteris adiutoribus meis quorum

nomina sunt in libro vitae</p>
<p><span class=c>4</span> gaudete in Domino semper iterum dico gaudete</p>
<p><span class=c>5</span> modestia vestra nota sit omnibus hominibus Dominus prope</p>
<p><span class=c>6</span> nihil solliciti sitis sed in omni oratione et obsecratione cum

gratiarum actione petitiones vestrae innotescant apud Deum</p>
<p><span class=c>7</span> et pax Dei quae exsuperat omnem sensum custodiat corda vestra

et intellegentias vestras in Christo Iesu</p>
<p><span class=c>8</span> de cetero fratres quaecumque sunt vera quaecumque pudica

quaecumque iusta quaecumque sancta quaecumque amabilia quaecumque bonae famae

si qua virtus si qua laus haec cogitate</p>
<p><span class=c>9</span> quae et didicistis et accepistis et audistis et vidistis in me

haec agite et Deus pacis erit vobiscum</p>
<p><span class=c>10</span> gavisus sum autem in Domino vehementer quoniam tandem

aliquando refloruistis pro me sentire sicut et sentiebatis occupati autem

eratis</p>
<p><span class=c>11</span> non quasi propter penuriam dico ego enim didici in quibus sum

sufficiens esse</p>
<p><span class=c>12</span> scio et humiliari scio et abundare ubique et in omnibus

institutus sum et satiari et esurire et abundare et penuriam pati</p>
<p><span class=c>13</span> omnia possum in eo qui me confortat</p>
<p><span class=c>14</span> verumtamen bene fecistis communicantes tribulationi meae</p>
<p><span class=c>15</span> scitis autem et vos Philippenses quod in principio evangelii

quando profectus sum a Macedonia nulla mihi ecclesia communicavit in ratione

dati et accepti nisi vos soli</p>
<p><span class=c>16</span> quia et Thessalonicam et semel et bis in usum mihi misistis</p>
<p><span class=c>17</span> non quia quaero datum sed requiro fructum abundantem in

rationem vestram</p>
<p><span class=c>18</span> habeo autem omnia et abundo repletus sum acceptis ab

Epafrodito quae misistis odorem suavitatis hostiam acceptam placentem Deo</p>
<p><span class=c>19</span> Deus autem meus impleat omne desiderium vestrum secundum

divitias suas in gloria in Christo Iesu</p>
<p><span class=c>20</span> Deo autem et Patri nostro gloria in saecula saeculorum amen</p>
<p><span class=c>21</span> salutate omnem sanctum in Christo Iesu salutant vos qui mecum

sunt fratres</p>
<p><span class=c>22</span> salutant vos omnes sancti maxime autem qui de Caesaris domo

sunt</p>
<p><span class=c>23</span> gratia Domini Iesu Christi cum spiritu vestro amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="col.htm">Poster</a></p>
</td></tr>
</table>









		


</body>
</html>

