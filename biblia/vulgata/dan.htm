<html>
<head>
<title>Vulgata. Daniel</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Daniel</h2>
<p><span class=gl>1</span> anno tertio regni Ioachim regis Iuda venit Nabuchodonosor

rex Babylonis Hierusalem et obsedit eam</p>
<p><span class=c>2</span> et tradidit Dominus in manu eius Ioachim regem Iudae et partem

vasorum domus Dei et asportavit ea in terram Sennaar in domum dei sui et vasa

intulit in domum thesauri dei sui</p>
<p><span class=c>3</span> et ait rex Asfanaz praeposito eunuchorum suorum ut introduceret

de filiis Israhel et de semine regio et tyrannorum</p>
<p><span class=c>4</span> pueros in quibus nulla esset macula decoros forma et eruditos

omni sapientia cautos scientia et doctos disciplina et qui possent stare in

palatio regis ut doceret eos litteras et linguam Chaldeorum</p>
<p><span class=c>5</span> et constituit eis rex annonam per singulos dies de cibis suis

et de vino unde bibebat ipse ut enutriti tribus annis postea starent in

conspectu regis</p>
<p><span class=c>6</span> fuerunt ergo inter eos de filiis Iuda Danihel Ananias Misahel et

Azarias</p>
<p><span class=c>7</span> et inposuit eis praepositus eunuchorum nomina Daniheli

Balthasar et Ananiae Sedrac Misaheli Misac et Azariae Abdenago</p>
<p><span class=c>8</span> proposuit autem Danihel in corde suo ne pollueretur de mensa

regis neque de vino potus eius et rogavit eunuchorum praepositum ne

contaminaretur</p>
<p><span class=c>9</span> dedit autem Deus Daniheli gratiam et misericordiam in conspectu

principis eunuchorum</p>
<p><span class=c>10</span> et ait princeps eunuchorum ad Danihel timeo ego dominum meum

regem qui constituit vobis cibum et potum qui si viderit vultus vestros macilentiores

prae ceteris adulescentibus coaevis vestris condemnabitis caput meum regi</p>
<p><span class=c>11</span> et dixit Danihel ad Malassar quem constituerat princeps

eunuchorum super Danihel Ananiam Misahel et Azariam</p>
<p><span class=c>12</span> tempta nos obsecro servos tuos diebus decem et dentur nobis

legumina ad vescendum et aqua ad bibendum</p>
<p><span class=c>13</span> et contemplare vultus nostros et vultus puerorum qui vescuntur

cibo regio et sicut videris facies cum servis tuis</p>
<p><span class=c>14</span> qui audito sermone huiuscemodi temptavit eos diebus decem</p>
<p><span class=c>15</span> post dies autem decem apparuerunt vultus eorum meliores et

corpulentiores prae omnibus pueris qui vescebantur cibo regio</p>
<p><span class=c>16</span> porro Malassar tollebat cibaria et vinum potus eorum dabatque

eis legumina</p>
<p><span class=c>17</span> pueris autem his dedit Deus scientiam et disciplinam in omni

libro et sapientia Daniheli autem intellegentiam omnium visionum et somniorum</p>
<p><span class=c>18</span> conpletis itaque diebus post quos dixerat rex ut

introducerentur introduxit eos praepositus eunuchorum in conspectu

Nabuchodonosor</p>
<p><span class=c>19</span> cumque locutus eis fuisset rex non sunt inventi de universis

tales ut Danihel Ananias Misahel et Azarias et steterunt in conspectu regis</p>
<p><span class=c>20</span> et omne verbum sapientiae et intellectus quod sciscitatus est

ab eis rex invenit in eis decuplum super cunctos ariolos et magos qui erant in

universo regno eius</p>
<p><span class=c>21</span> fuit autem Danihel usque ad annum primum Cyri regis</p>
<p><span class=gl>2</span> in anno secundo regni Nabuchodonosor vidit Nabuchodonosor

somnium et conterritus est spiritus eius et somnium eius fugit ab eo</p>
<p><span class=c>2</span> praecepit ergo rex ut convocarentur arioli et magi et malefici

et Chaldei et indicarent regi somnia sua qui cum venissent steterunt coram rege</p>
<p><span class=c>3</span> et dixit ad eos rex vidi somnium et mente confusus ignoro quid

viderim</p>
<p><span class=c>4</span> responderuntque Chaldei regi syriace rex in sempiternum vive

dic somnium servis tuis et interpretationem eius indicabimus</p>
<p><span class=c>5</span> et respondens rex ait Chaldeis sermo recessit a me nisi

indicaveritis mihi somnium et coniecturam eius peribitis vos et domus vestrae

publicabuntur</p>
<p><span class=c>6</span> si autem somnium et coniecturam eius narraveritis praemia et

dona et honorem multum accipietis a me somnium igitur et interpretationem eius

indicate mihi</p>
<p><span class=c>7</span> responderunt secundo atque dixerunt rex somnium dicat servis

suis et interpretationem illius indicabimus</p>
<p><span class=c>8</span> respondit rex et ait certo novi quia tempus redimitis scientes

quod recesserit a me sermo</p>
<p><span class=c>9</span> si ergo somnium non indicaveritis mihi una est de vobis

sententia quod interpretationem quoque fallacem et deceptione plenam

conposueritis ut loquamini mihi donec tempus pertranseat somnium itaque dicite

mihi ut sciam quod interpretationem quoque eius veram loquamini</p>
<p><span class=c>10</span> respondentes ergo Chaldei coram rege dixerunt non est homo

super terram qui sermonem tuum rex possit implere sed neque regum quisquam

magnus et potens verbum huiuscemodi sciscitatur ab omni ariolo et mago et

Chaldeo</p>
<p><span class=c>11</span> sermo enim quem tu rex quaeris gravis est nec repperietur

quisquam qui indicet illum in conspectu regis exceptis diis quorum non est cum

hominibus conversatio</p>
<p><span class=c>12</span> quo audito rex in furore et in ira magna praecepit ut perirent

omnes sapientes Babylonis</p>
<p><span class=c>13</span> et egressa sententia sapientes interficiebantur quaerebaturque

Danihel et socii eius ut perirent</p>
<p><span class=c>14</span> tunc Danihel requisivit de lege atque sententia ab Arioch

principe militiae regis qui egressus fuerat ad interficiendos sapientes

Babylonis</p>
<p><span class=c>15</span> et interrogavit eum qui a rege acceperat potestatem quam ob

causam tam crudelis sententia a facie esset regis egressa cum ergo rem

indicasset Arioch Daniheli</p>
<p><span class=c>16</span> Danihel ingressus rogavit regem ut tempus daret sibi ad

solutionem indicandam regi</p>
<p><span class=c>17</span> et ingressus est domum suam Ananiaeque Misaheli et Azariae

sociis suis indicavit negotium</p>
<p><span class=c>18</span> ut quaererent misericordiam a facie Dei caeli super sacramento

isto et non perirent Danihel et socii eius cum ceteris sapientibus Babylonis</p>
<p><span class=c>19</span> tunc Daniheli per visionem nocte mysterium revelatum est et

Danihel benedixit Deo caeli</p>
<p><span class=c>20</span> et locutus ait sit nomen Domini benedictum a saeculo et usque

in saeculum quia sapientia et fortitudo eius sunt</p>
<p><span class=c>21</span> et ipse mutat tempora et aetates transfert regna atque

constituit dat sapientiam sapientibus et scientiam intellegentibus disciplinam</p>
<p><span class=c>22</span> ipse revelat profunda et abscondita et novit in tenebris

constituta et lux cum eo est</p>
<p><span class=c>23</span> tibi Deus patrum meorum confiteor teque laudo quia sapientiam

et fortitudinem dedisti mihi et nunc ostendisti mihi quae rogavimus te quia

sermonem regis aperuisti nobis</p>
<p><span class=c>24</span> post haec Danihel ingressus ad Arioch quem constituerat rex ut

perderet sapientes Babylonis sic ei locutus est sapientes Babylonis ne perdas

introduc me in conspectu regis et solutionem regi enarrabo</p>
<p><span class=c>25</span> tunc Arioch festinus introduxit Danihelem ad regem et dixit ei

inveni hominem de filiis transmigrationis Iudae qui solutionem regi adnuntiet</p>
<p><span class=c>26</span> respondit rex et dixit Daniheli cuius nomen erat Balthasar

putasne vere potes indicare mihi somnium quod vidi et interpretationem eius</p>
<p><span class=c>27</span> et respondens Danihel coram rege ait mysterium quod rex

interrogat sapientes magi et arioli et aruspices non queunt indicare regi</p>
<p><span class=c>28</span> sed est Deus in caelo revelans mysteria qui indicavit tibi rex

Nabuchodonosor quae ventura sunt novissimis temporibus somnium tuum et visiones

capitis tui in cubili tuo huiuscemodi sunt</p>
<p><span class=c>29</span> tu rex cogitare coepisti in stratu tuo quid esset futurum post

haec et qui revelat mysteria ostendit tibi quae ventura sunt</p>
<p><span class=c>30</span> mihi quoque non in sapientia quae est in me plus quam in

cunctis viventibus sacramentum hoc revelatum est sed ut interpretatio regi

manifesta fieret et cogitationes mentis tuae scires</p>
<p><span class=c>31</span> tu rex videbas et ecce quasi statua una grandis statua illa

magna et statura sublimis stabat contra te et intuitus eius erat terribilis</p>
<p><span class=c>32</span> huius statuae caput ex auro optimo erat pectus autem et

brachia de argento porro venter et femora ex aere</p>
<p><span class=c>33</span> tibiae autem ferreae pedum quaedam pars erat ferrea quaedam

fictilis</p>
<p><span class=c>34</span> videbas ita donec abscisus est lapis sine manibus et percussit

statuam in pedibus eius ferreis et fictilibus et comminuit eos</p>
<p><span class=c>35</span> tunc contrita sunt pariter ferrum testa aes argentum et aurum

et redacta quasi in favillam aestivae areae rapta sunt vento nullusque locus

inventus est eis lapis autem qui percusserat statuam factus est mons magnus et

implevit universam terram</p>
<p><span class=c>36</span> hoc est somnium interpretationem quoque eius dicemus coram te

rex</p>
<p><span class=c>37</span> tu rex regum es et Deus caeli regnum fortitudinem et imperium

et gloriam dedit tibi</p>
<p><span class=c>38</span> et omnia in quibus habitant filii hominum et bestiae agri

volucresque caeli dedit in manu tua et sub dicione tua universa constituit tu

es ergo caput aureum</p>
<p><span class=c>39</span> et post te consurget regnum aliud minus te et regnum tertium

aliud aereum quod imperabit universae terrae</p>
<p><span class=c>40</span> et regnum quartum erit velut ferrum quomodo ferrum comminuit

et domat omnia sic comminuet omnia haec et conteret</p>
<p><span class=c>41</span> porro quia vidisti pedum et digitorum partem testae figuli et

partem ferream regnum divisum erit quod tamen de plantario ferri orietur

secundum quod vidisti ferrum mixtum testae ex luto</p>
<p><span class=c>42</span> et digitos pedum ex parte ferreos et ex parte fictiles ex

parte regnum erit solidum et ex parte contritum</p>
<p><span class=c>43</span> quia autem vidisti ferrum mixtum testae ex luto commiscebuntur

quidem humano semine sed non adherebunt sibi sicuti ferrum misceri non potest

testae</p>
<p><span class=c>44</span> in diebus autem regnorum illorum suscitabit Deus caeli regnum

quod in aeternum non dissipabitur et regnum eius populo alteri non tradetur

comminuet et consumet universa regna haec et ipsum stabit in aeternum</p>
<p><span class=c>45</span> secundum quod vidisti quod de monte abscisus est lapis sine

manibus et comminuit testam et ferrum et aes et argentum et aurum Deus magnus

ostendit regi quae futura sunt postea et verum est somnium et fidelis

interpretatio eius</p>
<p><span class=c>46</span> tunc rex Nabuchodonosor cecidit in faciem suam et Danihelum

adoravit et hostias et incensum praecepit ut sacrificarent ei</p>
<p><span class=c>47</span> loquens ergo rex ait Daniheli vere Deus vester Deus deorum est

et Dominus regum et revelans mysteria quoniam potuisti aperire sacramentum hoc</p>
<p><span class=c>48</span> tunc rex Danihelum in sublime extulit et munera multa et magna

dedit ei et constituit eum principem super omnes provincias Babylonis et

praefectum magistratuum super cunctos sapientes Babylonis</p>
<p><span class=c>49</span> Danihel autem postulavit a rege et constituit super opera provinciae

Babylonis Sedrac Misac et Abdenago ipse autem Danihel erat in foribus regis</p>
<p><span class=gl>3</span> Nabuchodonosor rex fecit statuam auream altitudine cubitorum

sexaginta latitudine cubitorum sex et statuit eam in campo Duram provinciae

Babylonis</p>
<p><span class=c>2</span> itaque Nabuchodonosor rex misit ad congregandos satrapas

magistratus et iudices duces et tyrannos et praefectos omnesque principes

regionum ut convenirent ad dedicationem statuae quam erexerat Nabuchodonosor

rex</p>
<p><span class=c>3</span> tunc congregati sunt satrapae magistratus et iudices duces et

tyranni et optimates qui erant in potestatibus constituti et universi principes

regionum ut convenirent ad dedicationem statuae quam erexerat Nabuchodonosor

rex stabant autem in conspectu statuae quam posuerat Nabuchodonosor</p>
<p><span class=c>4</span> et praeco clamabat valenter vobis dicitur populis tribubus et

linguis</p>
<p><span class=c>5</span> in hora qua audieritis sonitum tubae et fistulae et citharae

sambucae et psalterii et symphoniae et universi generis musicorum cadentes

adorate statuam auream quam constituit Nabuchodonosor rex</p>
<p><span class=c>6</span> si quis autem non prostratus adoraverit eadem hora mittetur in

fornacem ignis ardentis</p>
<p><span class=c>7</span> post haec igitur statim ut audierunt omnes populi sonitum tubae

fistulae et citharae sambucae et psalterii et symphoniae et omnis generis

musicorum cadentes omnes populi et tribus et linguae adoraverunt statuam auream

quam constituerat Nabuchodonosor rex</p>
<p><span class=c>8</span> statimque et in ipso tempore accedentes viri chaldei

accusaverunt Iudaeos</p>
<p><span class=c>9</span> dixeruntque Nabuchodonosor regi rex in aeternum vive</p>
<p><span class=c>10</span> tu rex posuisti decretum ut omnis homo qui audierit sonitum

tubae fistulae et citharae sambucae et psalterii et symphoniae et universi

generis musicorum prosternat se et adoret statuam auream</p>
<p><span class=c>11</span> si quis autem non procidens adoraverit mittatur in fornacem

ignis ardentem</p>
<p><span class=c>12</span> sunt ergo viri iudaei quos constituisti super opera regionis

Babyloniae Sedrac Misac et Abdenago viri isti contempserunt rex decretum tuum

deos tuos non colunt et statuam auream quam erexisti non adorant</p>
<p><span class=c>13</span> tunc Nabuchodonosor in furore et in ira praecepit ut

adducerentur Sedrac Misac et Abdenago qui confestim adducti sunt in conspectu

regis</p>
<p><span class=c>14</span> pronuntiansque Nabuchodonosor rex ait eis verene Sedrac Misac

et Abdenago deos meos non colitis et statuam auream quam constitui non adoratis</p>
<p><span class=c>15</span> nunc ergo si estis parati quacumque hora audieritis sonitum

tubae fistulae et citharae sambucae psalterii et symphoniae omnisque generis

musicorum prosternite vos et adorate statuam quam feci quod si non adoraveritis

eadem hora mittemini in fornacem ignis ardentem et quis est Deus qui eripiat

vos de manu mea</p>
<p><span class=c>16</span> respondentes Sedrac Misac et Abdenago dixerunt regi

Nabuchodonosor non oportet nos de hac re respondere tibi</p>
<p><span class=c>17</span> ecce enim Deus noster quem colimus potest eripere nos de

camino ignis ardentis et de manibus tuis rex liberare</p>
<p><span class=c>18</span> quod si noluerit notum tibi sit rex quia deos tuos non colimus

et statuam auream quam erexisti non adoramus</p>
<p><span class=c>19</span> tunc Nabuchodonosor repletus est furore et aspectus faciei

illius inmutatus est super Sedrac Misac et Abdenago et praecepit ut

succenderetur fornax septuplum quam succendi consuerat</p>
<p><span class=c>20</span> et viris fortissimis de exercitu suo iussit ut ligatis pedibus

Sedrac Misac et Abdenago mitterent eos in fornacem ignis ardentem</p>
<p><span class=c>21</span> et confestim viri illi vincti cum bracis suis et tiaris et

calciamentis et vestibus missi sunt in medium fornacis ignis ardentis</p>
<p><span class=c>22</span> nam iussio regis urguebat fornax autem succensa erat nimis

porro viros illos qui miserant Sedrac Misac et Abdenago interfecit flamma ignis</p>
<p><span class=c>23</span> viri autem hii id est tres Sedrac Misac et Abdenago ceciderunt

in medio camini ignis ardentis conligati</p>
<p><span class=c>24</span> et ambulabant in medio flammae laudantes Deum et benedicentes

Domino</p>
<p><span class=c>25</span> stans autem Azarias oravit sic aperiensque os suum in medio

ignis ait</p>
<p><span class=c>26</span> benedictus es Domine Deus patrum nostrorum et laudabilis et

gloriosum nomen tuum in saecula</p>
<p><span class=c>27</span> quia iustus es in omnibus quae fecisti nobis et universa opera

tua vera et viae tuae rectae et omnia iudicia tua vera</p>
<p><span class=c>28</span> iudicia enim vera fecisti iuxta omnia quae induxisti super nos

et super civitatem sanctam patrum nostrorum Hierusalem quia in veritate et in

iudicio induxisti omnia haec propter peccata nostra</p>
<p><span class=c>29</span> peccavimus enim et inique egimus recedentes a te et deliquimus

in omnibus</p>
<p><span class=c>30</span> et praecepta tua non audivimus nec observavimus nec fecimus

sicut praeceperas nobis ut bene nobis esset</p>
<p><span class=c>31</span> omnia ergo quae induxisti super nos et universa quae fecisti

nobis vero iudicio fecisti</p>
<p><span class=c>32</span> et tradidisti nos in manibus inimicorum iniquorum et

pessimorum praevaricatorumque et regi iniusto et pessimo ultra omnem terram</p>
<p><span class=c>33</span> et nunc non possumus aperire os confusio et obprobrium facti

sumus servis tuis et his qui colunt te</p>
<p><span class=c>34</span> ne quaesumus tradas nos in perpetuum propter nomen tuum et ne

dissipes testamentum tuum</p>
<p><span class=c>35</span> neque auferas misericordiam tuam a nobis propter Abraham dilectum

tuum et Isaac servum tuum et Israhel sanctum tuum</p>
<p><span class=c>36</span> quibus locutus es pollicens quod multiplicares semen eorum

sicut stellas caeli et sicut harenam quae est in litore maris</p>
<p><span class=c>37</span> quia Domine inminuti sumus plus quam omnes gentes sumusque

humiles in universa terra hodie propter peccata nostra</p>
<p><span class=c>38</span> et non est in tempore hoc princeps et propheta et dux neque

holocaustum neque sacrificium neque oblatio neque incensum neque locus

primitiarum coram te</p>
<p><span class=c>39</span> ut possimus invenire misericordiam sed in anima contrita et

spiritu humilitatis suscipiamur</p>
<p><span class=c>40</span> sicut in holocaustum arietum et taurorum et sicut in milibus

agnorum pinguium sic fiat sacrificium nostrum in conspectu tuo hodie ut placeat

tibi quoniam non est confusio confidentibus in te</p>
<p><span class=c>41</span> et nunc sequimur in toto corde et timemus te et quaerimus

faciem tuam</p>
<p><span class=c>42</span> ne confundas nos sed fac nobiscum iuxta mansuetudinem tuam et

secundum multitudinem misericordiae tuae</p>
<p><span class=c>43</span> et erue nos in mirabilibus tuis et da gloriam nomini tuo

Domine</p>
<p><span class=c>44</span> et confundantur omnes qui ostendunt servis tuis mala

confundantur in omni potentia et robur eorum conteratur</p>
<p><span class=c>45</span> sciant quia tu Domine Deus solus et gloriosus super orbem

terrarum</p>
<p><span class=c>46</span> et non cessabant qui inmiserant eos ministri regis succendere

fornacem naptha et stuppa et pice et malleolis</p>
<p><span class=c>47</span> et effundebatur flamma super fornacem cubitis quadraginta

novem</p>
<p><span class=c>48</span> et erupit et incendit quos repperit iuxta fornacem de Chaldeis</p>
<p><span class=c>49</span> angelus autem descendit cum Azaria et sociis eius in fornacem

et excussit flammam ignis de fornace</p>
<p><span class=c>50</span> et fecit medium fornacis quasi ventum roris flantem et non

tetigit eos omnino ignis neque contristavit nec quicquam molestiae intulit</p>
<p><span class=c>51</span> tunc hii tres quasi ex uno ore laudabant et glorificabant et

benedicebant Deo in fornace dicentes</p>
<p><span class=c>52</span> benedictus es Domine Deus patrum nostrorum et laudabilis et

superexaltatus in saecula et benedictum nomen gloriae tuae sanctum et laudabile

et superexaltatum in omnibus saeculis</p>
<p><span class=c>53</span> benedictus es in templo sancto gloriae tuae et superlaudabilis

et supergloriosus in saecula</p>
<p><span class=c>54</span> benedictus es in throno regni tui et superlaudabilis et

superexaltatus in saecula</p>
<p><span class=c>55</span> benedictus es qui intueris abyssos et sedes super cherubin et

laudabilis et superexaltatus in saecula</p>
<p><span class=c>56</span> benedictus es in firmamento caeli et laudabilis et gloriosus

in saecula</p>
<p><span class=c>57</span> benedicite omnia opera Domini Domino laudate et superexaltate

eum in saecula</p>
<p><span class=c>58</span> benedicite angeli Domino laudate et superexaltate eum in

saecula</p>
<p><span class=c>59</span> benedicite caeli Domino laudate et superexaltate eum in

saecula</p>
<p><span class=c>60</span> benedicite aquae omnes quae super caelos sunt Domino laudate

et superexaltate eum in saecula</p>
<p><span class=c>61</span> benedicite omnes virtutes Domini Domino laudate et

superexaltate eum in saecula</p>
<p><span class=c>62</span> benedicite sol et luna Domino laudate et superexaltate eum in

saecula</p>
<p><span class=c>63</span> benedicite stellae caeli Domino laudate et superexaltate eum

in saecula</p>
<p><span class=c>64</span> benedicite omnis imber et ros Domino laudate et superexaltate

eum in saecula</p>
<p><span class=c>65</span> benedicite omnis spiritus Domino laudate et superexaltate eum

in saecula</p>
<p><span class=c>66</span> benedicite ignis et aestus Domino laudate et superexaltate eum

in saecula</p>
<p><span class=c>67</span> benedicite frigus et aestus Domino laudate et superexaltate

eum in saecula</p>
<p><span class=c>68</span> benedicite rores et pruina Domino laudate et superexaltate eum

in saecula</p>
<p><span class=c>69</span> benedicite gelu et frigus Domino laudate et superexaltate eum

in saecula</p>
<p><span class=c>70</span> benedicite glacies et nives Domino laudate et superexaltate

eum in saecula</p>
<p><span class=c>71</span> benedicite noctes et dies Domino laudate et superexaltate eum

in saecula</p>
<p><span class=c>72</span> benedicite lux et tenebrae Domino laudate et superexaltate eum

in saecula</p>
<p><span class=c>73</span> benedicite fulgura et nubes Domino laudate et superexaltate

eum in saecula</p>
<p><span class=c>74</span> benedicat terra Dominum laudet et superexaltet eum in saecula</p>
<p><span class=c>75</span> benedicite montes et colles Domino laudate et superexaltate

eum in saecula</p>
<p><span class=c>76</span> benedicite universa germinantia in terra Domino laudate et

superexaltate eum in saecula</p>
<p><span class=c>77</span> benedicite fontes Domino laudate et superexaltate eum in

saecula</p>
<p><span class=c>78</span> benedicite maria et flumina Domino laudate et superexaltate

eum in saecula</p>
<p><span class=c>79</span> benedicite cete et omnia quae moventur in aquis Domino laudate

et superexaltate eum in saecula</p>
<p><span class=c>80</span> benedicite omnes volucres caeli Domino laudate et

superexaltate eum in saecula</p>
<p><span class=c>81</span> benedicite omnes bestiae et pecora Domino laudate et

superexaltate eum in saecula</p>
<p><span class=c>82</span> benedicite filii hominum Domino laudate et superexaltate eum

in saecula</p>
<p><span class=c>83</span> benedic Israhel Domino laudate et superexaltate eum in saecula</p>
<p><span class=c>84</span> benedicite sacerdotes Domini Domino laudate et superexaltate

eum in saecula</p>
<p><span class=c>85</span> benedicite servi Domini Domino laudate et superexaltate eum in

saecula</p>
<p><span class=c>86</span> benedicite spiritus et animae iustorum Domino laudate et

superexaltate eum in saecula</p>
<p><span class=c>87</span> benedicite sancti et humiles corde Domino laudate et

superexaltate eum in saecula</p>
<p><span class=c>88</span> benedicite Anania Azaria et Misahel Domino laudate et

superexaltate eum in saecula quia eruit nos de inferno et salvos fecit de manu

mortis et liberavit de medio ardentis flammae et de medio ignis eruit nos</p>
<p><span class=c>89</span> confitemini Domino quoniam bonus quoniam in saeculum

misericordia eius</p>
<p><span class=c>90</span> benedicite omnes religiosi Domino Deo deorum laudate et

confitemini quia in omnia saecula misericordia eius</p>
<p><span class=c>91</span> tunc Nabuchodonosor rex obstipuit et surrexit propere et ait

optimatibus suis nonne tres viros misimus in medio ignis conpeditos qui

respondentes dixerunt regi vere rex</p>
<p><span class=c>92</span> respondit et ait ecce ego video viros quattuor solutos et

ambulantes in medio ignis et nihil corruptionis in eis est et species quarti

similis filio Dei</p>
<p><span class=c>93</span> tunc accessit Nabuchodonosor ad ostium fornacis ignis ardentis

et ait Sedrac Misac et Abdenago servi Dei excelsi egredimini et venite

statimque egressi sunt Sedrac Misac et Abdenago de medio ignis</p>
<p><span class=c>94</span> et congregati satrapae magistratus et iudices et potentes

regis contemplabantur viros illos quoniam nihil potestatis habuisset ignis in

corporibus eorum et capillus capitis eorum non esset adustus et sarabara eorum

non fuissent inmutata et odor ignis non transisset per eos</p>
<p><span class=c>95</span> et erumpens Nabuchodonosor ait benedictus Deus eorum Sedrac

videlicet Misac et Abdenago qui misit angelum suum et eruit servos suos quia

crediderunt in eo et verbum regis inmutaverunt et tradiderunt corpora sua ne

servirent et ne adorarent omnem deum excepto Deo suo</p>
<p><span class=c>96</span> a me ergo positum est hoc decretum ut omnis populus et tribus

et lingua quaecumque locuta fuerit blasphemiam contra Deum Sedrac Misac et

Abdenago dispereat et domus eius vastetur neque enim est Deus alius qui possit

ita salvare</p>
<p><span class=c>97</span> tunc rex promovit Sedrac Misac et Abdenago in provincia

Babylonis</p>
<p><span class=c>98</span> Nabuchodonosor rex omnibus populis gentibus et linguis quae

habitant in universa terra pax vobis multiplicetur</p>
<p><span class=c>99</span> signa et mirabilia fecit apud me Deus excelsus placuit ergo

mihi praedicare</p>
<p><span class=c>100</span> signa eius quia magna sunt et mirabilia eius quia fortia et

regnum eius regnum sempiternum et potestas eius in generationem et generationem</p>
<p><span class=gl>4</span> ego Nabuchodonosor quietus eram in domo mea et florens in

palatio meo</p>
<p><span class=c>2</span> somnium vidi quod perterruit me et cogitationes meae in stratu

meo et visiones capitis mei conturbaverunt me</p>
<p><span class=c>3</span> et per me propositum est decretum ut introducerentur in

conspectu meo cuncti sapientes Babylonis et ut solutionem somnii indicarent

mihi</p>
<p><span class=c>4</span> tunc ingrediebantur arioli magi Chaldei et aruspices et somnium

narravi in conspectu eorum et solutionem eius non indicaverunt mihi</p>
<p><span class=c>5</span> donec collega ingressus est in conspectu meo Danihel cuius

nomen Balthasar secundum nomen dei mei qui habet spiritum deorum sanctorum in

semet ipso et somnium coram eo locutus sum</p>
<p><span class=c>6</span> Balthasar princeps ariolorum quem ego scio quod spiritum deorum

sanctorum habeas in te et omne sacramentum non est inpossibile tibi visiones

somniorum meorum quas vidi et solutionem eorum narra</p>
<p><span class=c>7</span> visio capitis mei in cubili meo videbam et ecce arbor in medio

terrae et altitudo eius nimia</p>
<p><span class=c>8</span> magna arbor et fortis et proceritas eius contingens caelum

aspectus illius erat usque ad terminos universae terrae</p>
<p><span class=c>9</span> folia eius pulcherrima et fructus eius nimius et esca

universorum in ea subter eam habitabant animalia et bestiae et in ramis eius

conversabantur volucres caeli et ex ea vescebatur omnis caro</p>
<p><span class=c>10</span> videbam in visione capitis mei super stratum meum et ecce

vigil et sanctus de caelo descendit</p>
<p><span class=c>11</span> clamavit fortiter et sic ait succidite arborem et praecidite

ramos eius excutite folia eius et dispergite fructum eius fugiant bestiae quae

subter eam sunt et volucres de ramis eius</p>
<p><span class=c>12</span> verumtamen germen radicum eius in terra sinite et alligetur

vinculo ferreo et aereo in herbis quae foris sunt et rore caeli tinguatur et

cum feris pars eius in herba terrae</p>
<p><span class=c>13</span> cor eius ab humano commutetur et cor ferae detur ei et septem

tempora mutentur super eum</p>
<p><span class=c>14</span> in sententia vigilum decretum est et sermo sanctorum et

petitio donec cognoscant viventes quoniam dominatur Excelsus in regno hominum

et cuicumque voluerit dabit illud et humillimum hominem constituet super eo</p>
<p><span class=c>15</span> hoc somnium vidi ego rex Nabuchodonosor tu ergo Balthasar

interpretationem narra festinus quia omnes sapientes regni mei non queunt

solutionem edicere mihi tu autem potes quia spiritus deorum sanctorum in te est</p>
<p><span class=c>16</span> tunc Danihel cuius nomen Balthasar coepit intra semet ipsum

tacitus cogitare quasi hora una et cogitationes eius conturbabant eum

respondens autem rex ait Balthasar somnium et interpretatio eius non conturbent

te respondit Balthasar et dixit domine mi somnium his qui te oderunt et

interpretatio eius hostibus tuis sit</p>
<p><span class=c>17</span> arborem quam vidisti sublimem atque robustam cuius altitudo

pertingit ad caelum et aspectus illius in omnem terram</p>
<p><span class=c>18</span> et rami eius pulcherrimi et fructus eius nimius et esca omnium

in ea subter eam habitantes bestiae agri et in ramis eius commorantes aves

caeli</p>
<p><span class=c>19</span> tu es rex qui magnificatus es et invaluisti et magnitudo tua

crevit et pervenit usque ad caelum et potestas tua in terminos universae terrae</p>
<p><span class=c>20</span> quod autem vidit rex vigilem et sanctum descendere de caelo et

dicere succidite arborem et dissipate illam attamen germen radicum eius in

terra dimittite et vinciatur ferro et aere in herbis foris et rore caeli

conspergatur et cum feris sit pabulum eius donec septem tempora commutentur

super eum</p>
<p><span class=c>21</span> haec est interpretatio sententiae Altissimi quae pervenit

super dominum meum regem</p>
<p><span class=c>22</span> eicient te ab hominibus et cum bestiis feris erit habitatio

tua et faenum ut bos comedes et rore caeli infunderis septem quoque tempora

mutabuntur super te donec scias quod dominetur Excelsus super regnum hominum et

cuicumque voluerit det illud</p>
<p><span class=c>23</span> quod autem praecepit ut relinqueretur germen radicum eius id

est arboris regnum tuum tibi manebit postquam cognoveris potestatem esse

caelestem</p>
<p><span class=c>24</span> quam ob rem rex consilium meum placeat tibi et peccata tua

elemosynis redime et iniquitates tuas misericordiis pauperum forsitan ignoscat

delictis tuis</p>
<p><span class=c>25</span> omnia venerunt super Nabuchodonosor regem</p>
<p><span class=c>26</span> post finem mensuum duodecim in aula Babylonis deambulabat</p>
<p><span class=c>27</span> responditque rex et ait nonne haec est Babylon magna quam ego

aedificavi in domum regni in robore fortitudinis meae et in gloria decoris mei</p>
<p><span class=c>28</span> cum adhuc sermo esset in ore regis vox de caelo ruit tibi

dicitur Nabuchodonosor rex regnum transiit a te</p>
<p><span class=c>29</span> et ab hominibus te eicient et cum bestiis feris erit habitatio

tua faenum quasi bos comedes et septem tempora mutabuntur super te donec scias

quod dominetur Excelsus in regno hominum et cuicumque voluerit det illud</p>
<p><span class=c>30</span> eadem hora sermo conpletus est super Nabuchodonosor ex

hominibus abiectus est et faenum ut bos comedit et rore caeli corpus eius

infectum est donec capilli eius in similitudinem aquilarum crescerent et ungues

eius quasi avium</p>
<p><span class=c>31</span> igitur post finem dierum ego Nabuchodonosor oculos meos ad

caelum levavi et sensus meus redditus est mihi et Altissimo benedixi et

viventem in sempiternum laudavi et glorificavi quia potestas eius potestas

sempiterna et regnum eius in generationem et generationem</p>
<p><span class=c>32</span> et omnes habitatores terrae apud eum in nihilum reputati sunt

iuxta voluntatem enim suam facit tam in virtutibus caeli quam in habitatoribus

terrae et non est qui resistat manui eius et dicat ei quare fecisti</p>
<p><span class=c>33</span> in ipso tempore sensus meus reversus est ad me et ad honorem

regni mei decoremque perveni et figura mea reversa est ad me et optimates mei

et magistratus mei requisierunt me et in regno meo constitutus sum et

magnificentia amplior addita est mihi</p>
<p><span class=c>34</span> nunc igitur ego Nabuchodonosor laudo et magnifico et glorifico

Regem caeli quia omnia opera eius vera et viae eius iudicia et gradientes in

superbia potest humiliare</p>
<p><span class=gl>5</span> Balthasar rex fecit grande convivium optimatibus suis mille

et unusquisque secundum suam bibebat aetatem</p>
<p><span class=c>2</span> praecepit ergo iam temulentus ut adferrentur vasa aurea et

argentea quae asportaverat Nabuchodonosor pater eius de templo quod fuit in

Hierusalem ut biberent in eis rex et optimates eius uxoresque eius et

concubinae</p>
<p><span class=c>3</span> tunc adlata sunt vasa aurea quae asportaverat de templo quod

fuerat in Hierusalem et biberunt in eis rex et optimates eius uxores et

concubinae illius</p>
<p><span class=c>4</span> bibebant vinum et laudabant deos suos aureos et argenteos et

aereos ferreos ligneosque et lapideos</p>
<p><span class=c>5</span> in eadem hora apparuerunt digiti quasi manus hominis scribentis

contra candelabrum in superficie parietis aulae regiae et rex aspiciebat

articulos manus scribentis</p>
<p><span class=c>6</span> tunc regis facies commutata est et cogitationes eius

conturbabant eum et conpages renum eius solvebantur et genua eius ad se invicem

conlidebantur</p>
<p><span class=c>7</span> exclamavit itaque rex fortiter ut introducerent magos Chaldeos

et aruspices et proloquens rex ait sapientibus Babylonis quicumque legerit

scripturam hanc et interpretationem eius manifestam mihi fecerit purpura

vestietur et torquem auream habebit in collo et tertius in regno meo erit</p>
<p><span class=c>8</span> tunc ingressi omnes sapientes regis non potuerunt nec

scripturam legere nec interpretationem indicare regi</p>
<p><span class=c>9</span> unde rex Balthasar satis conturbatus est et vultus illius

inmutatus est sed et optimates eius turbabantur</p>
<p><span class=c>10</span> regina autem pro re quae acciderat regi et optimatibus eius

domum convivii ingressa est et proloquens ait rex in aeternum vive non te

conturbent cogitationes tuae neque facies tua inmutetur</p>
<p><span class=c>11</span> est vir in regno tuo qui spiritum deorum sanctorum habet in se

et in diebus patris tui scientia et sapientia inventae sunt in eo nam et rex

Nabuchodonosor pater tuus principem magorum incantatorum Chaldeorum et

aruspicum constituit eum pater inquam tuus o rex</p>
<p><span class=c>12</span> quia spiritus amplior et prudentia intellegentiaque

interpretatio somniorum et ostensio secretorum ac solutio ligatorum inventae

sunt in eo hoc est in Danihelo cui rex posuit nomen Balthasar nunc itaque

Danihel vocetur et interpretationem narrabit</p>
<p><span class=c>13</span> igitur introductus est Danihel coram rege ad quem praefatus

rex ait tu es Danihel de filiis captivitatis Iudae quam adduxit rex pater meus

de Iudaea</p>
<p><span class=c>14</span> audivi de te quoniam spiritum deorum habeas et scientia

intellegentiaque ac sapientia ampliores inventae sint in te</p>
<p><span class=c>15</span> et nunc introgressi sunt in conspectu meo sapientes magi ut

scripturam hanc legerent et interpretationem eius indicarent mihi et

nequiverunt sensum sermonis huius edicere</p>
<p><span class=c>16</span> porro ego audivi de te quod possis obscura interpretari et

ligata dissolvere si ergo vales scripturam legere et interpretationem indicare

mihi purpura vestieris et torquem auream circa collum tuum habebis et tertius

in regno meo princeps eris</p>
<p><span class=c>17</span> ad quae respondens Danihel ait coram rege munera tua sint tibi

et dona domus tuae alteri da scripturam autem legam tibi rex et

interpretationem eius ostendam tibi</p>
<p><span class=c>18</span> o rex Deus altissimus regnum et magnificentiam gloriam et

honorem dedit Nabuchodonosor patri tuo</p>
<p><span class=c>19</span> et propter magnificentiam quam dederat ei universi populi

tribus et linguae tremebant et metuebant eum quos volebat interficiebat et quos

volebat percutiebat quos volebat exaltabat et quos volebat humiliabat</p>
<p><span class=c>20</span> quando autem elevatum est cor eius et spiritus illius

obfirmatus est ad superbiam depositus est de solio regni sui et gloria eius

ablata est</p>
<p><span class=c>21</span> et a filiis hominum eiectus est sed et cor eius cum bestiis

positum est et cum onagris erat habitatio eius faenum quoque ut bos comedebat

et rore caeli corpus eius infectum est donec cognosceret quod potestatem habeat

Altissimus in regno hominum et quemcumque voluerit suscitabit super illud</p>
<p><span class=c>22</span> tu quoque filius eius Balthasar non humiliasti cor tuum cum

scires haec omnia</p>
<p><span class=c>23</span> sed adversum Dominatorem caeli elevatus es et vasa domus eius

adlata sunt coram te et tu et optimates tui et uxores tuae et concubinae vinum

bibistis in eis deos quoque argenteos et aureos et aereos ferreos ligneosque et

lapideos qui non vident neque audiunt neque sentiunt laudasti porro Deum qui

habet flatum tuum in manu sua et omnes vias tuas non glorificasti</p>
<p><span class=c>24</span> idcirco ab eo missus est articulus manus quae scripsit hoc

quod exaratum est</p>
<p><span class=c>25</span> haec est autem scriptura quae digesta est mane thecel fares</p>
<p><span class=c>26</span> et haec interpretatio sermonis mane numeravit Deus regnum tuum

et conplevit illud</p>
<p><span class=c>27</span> thecel adpensum est in statera et inventus es minus habens</p>
<p><span class=c>28</span> fares divisum est regnum tuum et datum est Medis et Persis</p>
<p><span class=c>29</span> tunc iubente rege indutus est Danihel purpura et circumdata

est torques aurea collo eius et praedicatum est de eo quod haberet potestatem

tertius in regno</p>
<p><span class=c>30</span> eadem nocte interfectus est Balthasar rex Chaldeus</p>
<p><span class=c>31</span> et Darius Medus successit in regnum annos natus sexaginta duo</p>
<p><span class=gl>6</span> placuit Dario et constituit supra regnum satrapas centum viginti

ut essent in toto regno suo</p>
<p><span class=c>2</span> et super eos principes tres ex quibus Danihel unus erat ut

satrapae illis redderent rationem et rex non sustineret molestiam</p>
<p><span class=c>3</span> igitur Danihel superabat omnes principes et satrapas quia

spiritus Dei amplior erat in eo</p>
<p><span class=c>4</span> porro rex cogitabat constituere eum super omne regnum unde

principes et satrapae quaerebant occasionem ut invenirent Daniheli ex latere

regni nullamque causam et suspicionem repperire potuerunt eo quod fidelis esset

et omnis culpa et suspicio non inveniretur in eo</p>
<p><span class=c>5</span> dixerunt ergo viri illi non inveniemus Daniheli huic aliquam

occasionem nisi forte in lege Dei sui</p>
<p><span class=c>6</span> tunc principes et satrapae subripuerunt regi et sic locuti sunt

ei Darie rex in aeternum vive</p>
<p><span class=c>7</span> consilium inierunt cuncti principes regni magistratus et

satrapae senatores et iudices ut decretum imperatorium exeat et edictum ut

omnis qui petierit aliquam petitionem a quocumque deo et homine usque ad dies

triginta nisi a te rex mittatur in lacum leonum</p>
<p><span class=c>8</span> nunc itaque rex confirma sententiam et scribe decretum ut non

inmutetur quod statutum est a Medis atque Persis nec praevaricari cuiquam

liceat</p>
<p><span class=c>9</span> porro rex Darius proposuit edictum et statuit</p>
<p><span class=c>10</span> quod cum Danihel conperisset id est constitutam legem

ingressus est domum suam et fenestris apertis in cenaculo suo contra Hierusalem

tribus temporibus in die flectebat genua sua et adorabat confitebaturque coram

Deo suo sicut et ante facere consueverat</p>
<p><span class=c>11</span> viri igitur illi curiosius inquirentes invenerunt Danihel

orantem et obsecrantem Deum suum</p>
<p><span class=c>12</span> et accedentes locuti sunt regi super edicto rex numquid non

constituisti ut omnis homo qui rogaret quemquam de diis et hominibus usque ad

dies triginta nisi a te rex mitteretur in lacum leonum ad quod respondens rex

ait verus sermo iuxta decretum Medorum atque Persarum quod praevaricari non

licet</p>
<p><span class=c>13</span> tunc respondentes dixerunt coram rege Danihel de filiis

captivitatis Iudae non curavit de lege tua et de edicto quod constituisti sed

tribus temporibus per diem orat obsecratione sua</p>
<p><span class=c>14</span> quod verbum cum audisset rex satis contristatus est et pro

Danihel posuit cor ut liberaret eum et usque ad occasum solis laborabat ut

erueret illum</p>
<p><span class=c>15</span> viri autem illi intellegentes regem dixerunt ei scito rex quia

lex Medorum est atque Persarum ut omne decretum quod constituit rex non liceat

inmutari</p>
<p><span class=c>16</span> tunc rex praecepit et adduxerunt Danihelem et miserunt eum in

lacum leonum dixitque rex Daniheli Deus tuus quem colis semper ipse liberabit

te</p>
<p><span class=c>17</span> adlatusque est lapis unus et positus est super os laci quem

obsignavit rex anulo suo et anulo optimatum suorum ne quid fieret contra

Danihel</p>
<p><span class=c>18</span> et abiit rex in domum suam et dormivit incenatus cibique non

sunt inlati coram eo insuper et somnus recessit ab eo</p>
<p><span class=c>19</span> tunc rex primo diluculo consurgens festinus ad lacum leonum

perrexit</p>
<p><span class=c>20</span> adpropinquansque lacui Danihelem voce lacrimabili inclamavit

et affatus est eum Danihel serve Dei viventis Deus tuus cui tu servis semper

putasne valuit liberare te a leonibus</p>
<p><span class=c>21</span> et Danihel regi respondens ait rex in aeternum vive</p>
<p><span class=c>22</span> Deus meus misit angelum suum et conclusit ora leonum et non

nocuerunt mihi quia coram eo iustitia inventa est in me sed et coram te rex

delictum non feci</p>
<p><span class=c>23</span> tunc rex vehementer gavisus est super eo et Danihelem

praecepit educi de lacu eductusque est Danihel de lacu et nulla laesio inventa

est in eo quia credidit Deo suo</p>
<p><span class=c>24</span> iubente autem rege adducti sunt viri illi qui accusaverant

Danihelem et in lacum leonum missi sunt ipsi et filii et uxores eorum et non

pervenerunt usque ad pavimentum laci donec arriperent eos leones et omnia ossa

eorum comminuerunt</p>
<p><span class=c>25</span> tunc Darius rex scripsit universis populis tribubus et linguis

habitantibus in universa terra pax vobis multiplicetur</p>
<p><span class=c>26</span> a me constitutum est decretum ut in universo imperio et regno

meo tremescant et paveant Deum Danihelis ipse est enim Deus vivens et aeternus

in saecula et regnum eius non dissipabitur et potestas eius usque in aeternum</p>
<p><span class=c>27</span> ipse liberator atque salvator faciens signa et mirabilia in

caelo et in terra qui liberavit Danihelem de manu leonum</p>
<p><span class=c>28</span> porro Danihel perseveravit usque ad regnum Darii regnumque

Cyri Persae</p>
<p><span class=gl>7</span> anno primo Balthasar regis Babylonis Danihel somnium vidit

visio autem capitis eius in cubili suo et somnium scribens brevi sermone

conprehendit summatimque perstringens ait</p>
<p><span class=c>2</span> videbam in visione mea nocte et ecce quattuor venti caeli

pugnabant in mari magno</p>
<p><span class=c>3</span> et quattuor bestiae grandes ascendebant de mari diversae inter

se</p>
<p><span class=c>4</span> prima quasi leaena et alas habebat aquilae aspiciebam donec

evulsae sunt alae eius et sublata est de terra et super pedes quasi homo stetit

et cor eius datum est ei</p>
<p><span class=c>5</span> et ecce bestia alia similis urso in parte stetit et tres

ordines erant in ore eius et in dentibus eius et sic dicebant ei surge comede

carnes plurimas</p>
<p><span class=c>6</span> post hoc aspiciebam et ecce alia quasi pardus et alas habebat

avis quattuor super se et quattuor capita erant in bestia et potestas data est

ei</p>
<p><span class=c>7</span> post hoc aspiciebam in visione noctis et ecce bestia quarta

terribilis atque mirabilis et fortis nimis dentes ferreos habebat magnos

comedens atque comminuens et reliqua pedibus suis conculcans dissimilis autem

erat ceteris bestiis quas videram ante eam et habebat cornua decem</p>
<p><span class=c>8</span> considerabam cornua et ecce cornu aliud parvulum ortum est de

medio eorum et tria de cornibus primis evulsa sunt a facie eius et ecce oculi

quasi oculi hominis erant in cornu isto et os loquens ingentia</p>
<p><span class=c>9</span> aspiciebam donec throni positi sunt et antiquus dierum sedit

vestimentum eius quasi nix candidum et capilli capitis eius quasi lana munda

thronus eius flammae ignis rotae eius ignis accensus</p>
<p><span class=c>10</span> fluvius igneus rapidusque egrediebatur a facie eius milia

milium ministrabant ei et decies milies centena milia adsistebant ei iudicium

sedit et libri aperti sunt</p>
<p><span class=c>11</span> aspiciebam propter vocem sermonum grandium quos cornu illud

loquebatur et vidi quoniam interfecta esset bestia et perisset corpus eius et

traditum esset ad conburendum igni</p>
<p><span class=c>12</span> aliarum quoque bestiarum ablata esset potestas et tempora

vitae constituta essent eis usque ad tempus et tempus</p>
<p><span class=c>13</span> aspiciebam ergo in visione noctis et ecce cum nubibus caeli

quasi filius hominis veniebat et usque ad antiquum dierum pervenit et in

conspectu eius obtulerunt eum</p>
<p><span class=c>14</span> et dedit ei potestatem et honorem et regnum et omnes populi

tribus ac linguae ipsi servient potestas eius potestas aeterna quae non

auferetur et regnum eius quod non corrumpetur</p>
<p><span class=c>15</span> horruit spiritus meus ego Danihel territus sum in his et

visiones capitis mei conturbaverunt me</p>
<p><span class=c>16</span> accessi ad unum de adsistentibus et veritatem quaerebam ab eo

de omnibus his qui dixit mihi interpretationem sermonum et edocuit me</p>
<p><span class=c>17</span> hae bestiae magnae quattuor quattuor regna consurgent de terra</p>
<p><span class=c>18</span> suscipient autem regnum sancti Dei altissimi et obtinebunt

regnum usque in saeculum et saeculum saeculorum</p>
<p><span class=c>19</span> post hoc volui diligenter discere de bestia quarta quia erat

dissimilis valde ab omnibus et terribilis nimis dentes et ungues eius ferrei

comedebat et comminuebat et reliquias pedibus suis conculcabat</p>
<p><span class=c>20</span> et de cornibus decem quae habebat in capite et de alio quod

ortum fuerat ante quod ceciderant tria cornua de cornu illo quod habebat oculos

et os loquens grandia et maius erat ceteris</p>
<p><span class=c>21</span> aspiciebam et ecce cornu illud faciebat bellum adversus

sanctos et praevalebat eis</p>
<p><span class=c>22</span> donec venit antiquus dierum et iudicium dedit sanctis Excelsi

et tempus advenit et regnum obtinuerunt sancti</p>
<p><span class=c>23</span> et sic ait bestia quarta regnum quartum erit in terra quod

maius erit omnibus regnis et devorabit universam terram et conculcabit et

comminuet eam</p>
<p><span class=c>24</span> porro cornua decem ipsius regni decem reges erunt et alius

consurget post eos et ipse potentior erit prioribus et tres reges humiliabit</p>
<p><span class=c>25</span> et sermones contra Excelsum loquetur et sanctos Altissimi

conteret et putabit quod possit mutare tempora et leges et tradentur in manu

eius usque ad tempus et tempora et dimidium temporis</p>
<p><span class=c>26</span> et iudicium sedebit ut auferatur potentia et conteratur et

dispereat usque in finem</p>
<p><span class=c>27</span> regnum autem et potestas et magnitudo regni quae est subter

omne caelum detur populo sanctorum Altissimi cuius regnum regnum sempiternum

est et omnes reges servient ei et oboedient</p>
<p><span class=c>28</span> hucusque finis verbi ego Danihel multum cogitationibus meis

conturbabar et facies mea mutata est in me verbum autem in corde meo conservavi</p>
<p><span class=gl>8</span> anno tertio regni Balthasar regis visio apparuit mihi ego

Danihel post id quod videram in principio</p>
<p><span class=c>2</span> vidi in visione mea cum essem in Susis castro quod est in Aelam

civitate vidi autem in visione esse me super portam Ulai</p>
<p><span class=c>3</span> et levavi oculos meos et vidi et ecce aries unus stabat ante

paludem habens cornua excelsa et unum excelsius altero atque succrescens postea</p>
<p><span class=c>4</span> vidi arietem cornibus ventilantem contra occidentem et contra

aquilonem et contra meridiem et omnes bestiae non poterant resistere ei neque

liberari de manu eius fecitque secundum voluntatem suam et magnificatus est</p>
<p><span class=c>5</span> et ego intellegebam ecce autem hircus caprarum veniebat ab

occidente super faciem totius terrae et non tangebat terram porro hircus

habebat cornu insigne inter oculos suos</p>
<p><span class=c>6</span> et venit usque ad arietem illum cornutum quem videram stantem

ante portam et cucurrit ad eum in impetu fortitudinis suae</p>
<p><span class=c>7</span> cumque adpropinquasset prope arietem efferatus est in eum et

percussit arietem et comminuit duo cornua eius et non poterat aries resistere

ei cumque eum misisset in terram conculcavit et nemo quibat liberare arietem de

manu eius</p>
<p><span class=c>8</span> hircus autem caprarum magnus factus est nimis cumque crevisset

fractum est cornu magnum et orta sunt cornua quattuor subter illud per quattuor

ventos caeli</p>
<p><span class=c>9</span> de uno autem ex eis egressum est cornu unum modicum et factum

est grande contra meridiem et contra orientem et contra fortitudinem</p>
<p><span class=c>10</span> et magnificatum est usque ad fortitudinem caeli et deiecit de

fortitudine et de stellis et conculcavit eas</p>
<p><span class=c>11</span> et usque ad principem fortitudinis magnificatus est et ab eo

tulit iuge sacrificium et deiecit locum sanctificationis eius</p>
<p><span class=c>12</span> robur autem datum est contra iuge sacrificium propter peccata

et prosternetur veritas in terra et faciet et prosperabitur</p>
<p><span class=c>13</span> et audivi unum de sanctis loquentem et dixit unus sanctus

alteri nescio cui loquenti usquequo visio et iuge sacrificium et peccatum

desolationis quae facta est et sanctuarium et fortitudo conculcabitur</p>
<p><span class=c>14</span> et dixit ei usque ad vesperam et mane duo milia trecenti et

mundabitur sanctuarium</p>
<p><span class=c>15</span> factum est autem cum viderem ego Danihel visionem et quaererem

intellegentiam ecce stetit in conspectu meo quasi species viri</p>
<p><span class=c>16</span> et audivi vocem viri inter Ulai et clamavit et ait Gabrihel

fac intellegere istum visionem</p>
<p><span class=c>17</span> et venit et stetit iuxta ubi ego stabam cumque venisset pavens

corrui in faciem meam et ait ad me intellege fili hominis quoniam in tempore

finis conplebitur visio</p>
<p><span class=c>18</span> cumque loqueretur ad me conlapsus sum pronus in terram et

tetigit me et statuit me in gradu meo</p>
<p><span class=c>19</span> dixitque mihi ego ostendam tibi quae futura sint in novissimo

maledictionis quoniam habet tempus finem suum</p>
<p><span class=c>20</span> aries quem vidisti habere cornua rex Medorum est atque

Persarum</p>
<p><span class=c>21</span> porro hircus caprarum rex Graecorum est et cornu grande quod

erat inter oculos eius ipse est rex primus</p>
<p><span class=c>22</span> quod autem fracto illo surrexerunt quattuor pro eo quattuor

reges de gente eius consurgent sed non in fortitudine eius</p>
<p><span class=c>23</span> et post regnum eorum cum creverint iniquitates consurget rex

inpudens facie et intellegens propositiones</p>
<p><span class=c>24</span> et roborabitur fortitudo eius sed non in viribus suis et supra

quam credi potest universa vastabit et prosperabitur et faciet et interficiet

robustos et populum sanctorum</p>
<p><span class=c>25</span> secundum voluntatem suam et dirigetur dolus in manu eius et

cor suum magnificabit et in copia rerum omnium occidet plurimos et contra

principem principum consurget et sine manu conteretur</p>
<p><span class=c>26</span> et visio vespere et mane quae dicta est vera est tu ergo signa

visionem quia post dies multos erit</p>
<p><span class=c>27</span> et ego Danihel langui et aegrotavi per dies cumque surrexissem

faciebam opera regis et stupebam ad visionem et non erat qui interpretaretur</p>
<p><span class=gl>9</span> in anno primo Darii filii Asueri de semine Medorum qui

imperavit super regnum Chaldeorum</p>
<p><span class=c>2</span> anno uno regni eius ego Danihel intellexi in libris numerum

annorum de quo factus est sermo Domini ad Hieremiam prophetam ut conplerentur

desolationes Hierusalem septuaginta anni</p>
<p><span class=c>3</span> et posui faciem meam ad Dominum Deum rogare et deprecari in

ieiuniis sacco et cinere</p>
<p><span class=c>4</span> et oravi Dominum Deum meum et confessus sum et dixi obsecro

Domine Deus magne et terribilis custodiens pactum et misericordiam diligentibus

te et custodientibus mandata tua</p>
<p><span class=c>5</span> peccavimus inique fecimus impie egimus et recessimus et

declinavimus a mandatis tuis ac iudiciis</p>
<p><span class=c>6</span> non oboedivimus servis tuis prophetis qui locuti sunt in nomine

tuo regibus nostris principibus nostris patribus nostris omnique populo terrae</p>
<p><span class=c>7</span> tibi Domine iustitia nobis autem confusio faciei sicut est

hodie viro Iuda et habitatoribus Hierusalem et omni Israhel his qui prope sunt

et his qui procul in universis terris ad quas eiecisti eos propter iniquitates

eorum in quibus peccaverunt in te</p>
<p><span class=c>8</span> Domine nobis confusio faciei regibus nostris principibus

nostris et patribus nostris qui peccaverunt</p>
<p><span class=c>9</span> tibi autem Domino Deo nostro misericordia et propitiatio quia

recessimus a te</p>
<p><span class=c>10</span> et non audivimus vocem Domini Dei nostri ut ambularemus in

lege eius quam posuit nobis per servos suos prophetas</p>
<p><span class=c>11</span> et omnis Israhel praevaricati sunt legem tuam et declinaverunt

ne audirent vocem tuam et stillavit super nos maledictio et detestatio quae

scripta est in libro Mosi servi Dei quia peccavimus ei</p>
<p><span class=c>12</span> et statuit sermones suos quos locutus est super nos et super

principes nostros qui iudicaverunt nos ut superducerent in nos malum magnum

quale numquam fuit sub omni caelo secundum quod factum est in Hierusalem</p>
<p><span class=c>13</span> sicut scriptum est in lege Mosi omne malum hoc venit super nos

et non rogavimus faciem tuam Domine Deus noster ut reverteremur ab

iniquitatibus nostris et cogitaremus veritatem tuam</p>
<p><span class=c>14</span> et vigilavit Dominus et adduxit eam super nos iustus Dominus

Deus noster in omnibus operibus suis quae fecit non enim audivimus vocem eius</p>
<p><span class=c>15</span> et nunc Domine Deus noster qui eduxisti populum tuum de terra

Aegypti in manu forti et fecisti tibi nomen secundum diem hanc peccavimus

iniquitatem fecimus</p>
<p><span class=c>16</span> Domine in omnem iustitiam tuam avertatur obsecro ira tua et

furor tuus a civitate tua Hierusalem et monte sancto tuo propter peccata enim

nostra et iniquitates patrum nostrorum Hierusalem et populus tuus in obprobrium

sunt omnibus per circuitum nostrum</p>
<p><span class=c>17</span> nunc ergo exaudi Deus noster orationem servi tui et preces

eius et ostende faciem tuam super sanctuarium tuum quod desertum est propter

temet ipsum</p>
<p><span class=c>18</span> inclina Deus meus aurem tuam et audi aperi oculos tuos et vide

desolationem nostram et civitatem super quam invocatum est nomen tuum neque

enim in iustificationibus nostris prosternimus preces ante faciem tuam sed in

miserationibus tuis multis</p>
<p><span class=c>19</span> exaudi Domine placare Domine adtende et fac ne moreris propter

temet ipsum Deus meus quia nomen tuum invocatum est super civitatem et super

populum tuum</p>
<p><span class=c>20</span> cumque adhuc loquerer et orarem et confiterer peccata mea et

peccata populi mei Israhel ut prosternerem preces meas in conspectu Dei mei pro

monte sancto Dei mei</p>
<p><span class=c>21</span> adhuc me loquente in oratione ecce vir Gabrihel quem videram

in visione principio cito volans tetigit me in tempore sacrificii vespertini</p>
<p><span class=c>22</span> et docuit me et locutus est mihi dixitque Danihel nunc

egressus sum ut docerem te et intellegeres</p>
<p><span class=c>23</span> ab exordio precum tuarum egressus est sermo ego autem veni ut

indicarem tibi quia vir desideriorum es tu ergo animadverte sermonem et

intellege visionem</p>
<p><span class=c>24</span> septuaginta ebdomades adbreviatae sunt super populum tuum et

super urbem sanctam tuam ut consummetur praevaricatio et finem accipiat

peccatum et deleatur iniquitas et adducatur iustitia sempiterna et impleatur

visio et prophetes et unguatur sanctus sanctorum</p>
<p><span class=c>25</span> scito ergo et animadverte ab exitu sermonis ut iterum

aedificetur Hierusalem usque ad christum ducem ebdomades septem et ebdomades

sexaginta duae erunt et rursum aedificabitur platea et muri in angustia

temporum</p>
<p><span class=c>26</span> et post ebdomades sexaginta duas occidetur christus et non

erit eius et civitatem et sanctuarium dissipabit populus cum duce venturo et

finis eius vastitas et post finem belli statuta desolatio</p>
<p><span class=c>27</span> confirmabit autem pactum multis ebdomas una et in dimidio

ebdomadis deficiet hostia et sacrificium et in templo erit abominatio

desolationis et usque ad consummationem et finem perseverabit desolatio</p>
<p><span class=gl>10</span> anno tertio Cyri regis Persarum verbum revelatum est

Daniheli cognomento Balthasar et verum verbum et fortitudo magna intellexitque

sermonem intellegentia est enim opus in visione</p>
<p><span class=c>2</span> in diebus illis ego Danihel lugebam trium ebdomadarum diebus</p>
<p><span class=c>3</span> panem desiderabilem non comedi et caro et vinum non introierunt

in os meum sed neque unguento unctus sum donec conplerentur trium ebdomadarum

dies</p>
<p><span class=c>4</span> die autem vicesima et quarta mensis primi eram iuxta fluvium

magnum qui est Tigris</p>
<p><span class=c>5</span> et levavi oculos meos et vidi et ecce vir unus vestitus lineis

et renes eius accincti auro obrizo</p>
<p><span class=c>6</span> et corpus eius quasi chrysolitus et facies eius velut species

fulgoris et oculi eius ut lampas ardens et brachia eius et quae deorsum usque

ad pedes quasi species aeris candentis et vox sermonum eius ut vox multitudinis</p>
<p><span class=c>7</span> vidi autem ego Danihel solus visionem porro viri qui erant

mecum non viderunt sed terror nimius inruit super eos et fugerunt in

absconditum</p>
<p><span class=c>8</span> ego autem relictus solus vidi visionem grandem hanc et non

remansit in me fortitudo sed et species mea inmutata est in me et emarcui nec

habui quicquam virium</p>
<p><span class=c>9</span> et audivi vocem sermonum eius et audiens iacebam consternatus

super faciem meam vultusque meus herebat terrae</p>
<p><span class=c>10</span> et ecce manus tetigit me et erexit me super genua mea et super

articulos manuum mearum</p>
<p><span class=c>11</span> et dixit ad me Danihel vir desideriorum intellege verba quae

ego loquor ad te et sta in gradu tuo nunc enim sum missus ad te cumque dixisset

mihi sermonem istum steti tremens</p>
<p><span class=c>12</span> et ait ad me noli metuere Danihel quia ex die primo quo

posuisti cor tuum ad intellegendum ut te adfligeres in conspectu Dei tui

exaudita sunt verba tua et ego veni propter sermones tuos</p>
<p><span class=c>13</span> princeps autem regni Persarum restitit mihi viginti et uno

diebus et ecce Michahel unus de principibus primis venit in adiutorium meum et

ego remansi ibi iuxta regem Persarum</p>
<p><span class=c>14</span> veni autem ut docerem te quae ventura sunt populo tuo in

novissimis diebus quoniam adhuc visio in dies</p>
<p><span class=c>15</span> cumque loqueretur mihi huiuscemodi verbis deieci vultum meum

ad terram et tacui</p>
<p><span class=c>16</span> et ecce quasi similitudo filii hominis tetigit labia mea et

aperiens os meum locutus sum et dixi ad eum qui stabat contra me domine mi in

visione tua dissolutae sunt conpages meae et nihil in me remansit virium</p>
<p><span class=c>17</span> et quomodo poterit servus domini mei loqui cum domino meo

nihil enim in me remansit virium sed et halitus meus intercluditur</p>
<p><span class=c>18</span> rursum ergo tetigit me quasi visio hominis et confortavit me</p>
<p><span class=c>19</span> et dixit noli timere vir desideriorum pax tibi confortare et

esto robustus cumque loqueretur mecum convalui et dixi loquere domine mi quia

confortasti me</p>
<p><span class=c>20</span> et ait numquid scis quare venerim ad te et nunc revertar ut

proelier adversum principem Persarum cum enim egrederer apparuit princeps

Graecorum veniens</p>
<p><span class=c>21</span> verumtamen adnuntiabo tibi quod expressum est in scriptura

veritatis et nemo est adiutor meus in omnibus his nisi Michahel princeps vester</p>
<p><span class=gl>11</span> ego autem ab anno primo Darii Medi stabam ut confortaretur

et roboraretur</p>
<p><span class=c>2</span> et nunc veritatem adnuntiabo tibi ecce adhuc tres reges stabunt

in Perside et quartus ditabitur opibus nimiis super omnes et cum invaluerit

divitiis suis concitabit omnes adversum regnum Graeciae</p>
<p><span class=c>3</span> surget vero rex fortis et dominabitur potestate multa et faciet

quod placuerit ei</p>
<p><span class=c>4</span> et cum steterit conteretur regnum eius et dividetur in quattuor

ventos caeli sed non in posteros eius neque secundum potentiam illius qua

dominatus est lacerabitur enim regnum eius etiam in externos exceptis his</p>
<p><span class=c>5</span> et confortabitur rex austri et de principibus eius praevalebit

super eum et dominabitur dicione multa enim dominatio eius</p>
<p><span class=c>6</span> et post finem annorum foederabuntur filiaque regis austri

veniet ad regem aquilonis facere amicitiam et non obtinebit fortitudinem

brachii nec stabit semen eius et tradetur ipsa et qui adduxerunt eam

adulescentes eius et qui confortabant eam in temporibus</p>
<p><span class=c>7</span> et stabit de germine radicum eius plantatio et veniet cum

exercitu et ingredietur provinciam regis aquilonis et abutetur eis et obtinebit</p>
<p><span class=c>8</span> insuper et deos eorum et sculptilia vasa quoque pretiosa

argenti et auri captiva ducet in Aegyptum ipse praevalebit adversum regem

aquilonis</p>
<p><span class=c>9</span> et intrabit in regnum rex austri et revertetur ad terram suam</p>
<p><span class=c>10</span> filii autem eius provocabuntur et congregabunt multitudinem

exercituum plurimorum et veniet properans et inundans et revertetur et

concitabitur et congredietur cum robore eius</p>
<p><span class=c>11</span> et provocatus rex austri egredietur et pugnabit adversum regem

aquilonis et praeparabit multitudinem nimiam et dabitur multitudo in manu eius</p>
<p><span class=c>12</span> et capiet multitudinem et exaltabitur cor eius et deiciet

multa milia sed non praevalebit</p>
<p><span class=c>13</span> convertetur enim rex aquilonis et praeparabit multitudinem

multo maiorem quam prius et in fine temporum annorumque veniet properans cum

exercitu magno et opibus nimiis</p>
<p><span class=c>14</span> et in temporibus illis multi consurgent adversum regem austri

filii quoque praevaricatorum populi tui extollentur ut impleant visionem et

corruent</p>
<p><span class=c>15</span> et veniet rex aquilonis et conportabit aggerem et capiet urbes

munitissimas et brachia austri non sustinebunt et consurgent electi eius ad

resistendum et non erit fortitudo</p>
<p><span class=c>16</span> et faciet veniens super eum iuxta placitum suum et non erit

qui stet contra faciem eius et stabit in terra inclita et consumetur in manu

eius</p>
<p><span class=c>17</span> et ponet faciem suam ut veniat ad tenendum universum regnum

eius et recta faciet cum eo et filiam feminarum dabit ei ut evertat illud et

non stabit nec illius erit</p>
<p><span class=c>18</span> et convertet faciem suam ad insulas et capiet multas et

cessare faciet principem obprobrii sui et obprobrium eius convertetur in eum</p>
<p><span class=c>19</span> et convertet faciem suam ad imperium terrae suae et inpinget

et corruet et non invenietur</p>
<p><span class=c>20</span> et stabit in loco eius vilissimus et indignus decore regio et

in paucis diebus conteretur non in furore nec in proelio</p>
<p><span class=c>21</span> et stabit in loco eius despectus et non tribuetur ei honor

regius et veniet clam et obtinebit regnum in fraudulentia</p>
<p><span class=c>22</span> et brachia pugnantis expugnabuntur a facie eius et conterentur

insuper et dux foederis</p>
<p><span class=c>23</span> et post amicitias cum eo faciet dolum et ascendet et superabit

in modico populo</p>
<p><span class=c>24</span> abundantes et uberes urbes ingredietur et faciet quae non

fecerunt patres eius et patres patrum eius rapinas et praedam et divitias eorum

dissipabit et contra firmissimas cogitationes iniet et hoc usque ad tempus</p>
<p><span class=c>25</span> et concitabitur fortitudo eius et cor eius adversum regem

austri in exercitu magno et rex austri provocabitur ad bellum multis auxiliis

et fortibus nimis et non stabunt quia inibunt adversum eum consilia</p>
<p><span class=c>26</span> et comedentes panem cum eo conterent illum exercitusque eius

opprimetur et cadent interfecti plurimi</p>
<p><span class=c>27</span> duorum quoque regum cor erit ut malefaciant et ad mensam unam

mendacium loquentur et non proficient quia adhuc finis in aliud tempus</p>
<p><span class=c>28</span> et revertetur in terram suam cum opibus multis et cor eius

adversus testamentum sanctum et faciet et revertetur in terram suam</p>
<p><span class=c>29</span> statuto tempore revertetur et veniet ad austrum et non erit

priori simile novissimum</p>
<p><span class=c>30</span> et venient super eum trieres et Romani et percutietur et

revertetur et indignabitur contra testamentum sanctuarii et faciet

reverteturque et cogitabit adversum eos qui dereliquerunt testamentum

sanctuarii</p>
<p><span class=c>31</span> et brachia ex eo stabunt et polluent sanctuarium fortitudinis

et auferent iuge sacrificium et dabunt abominationem in desolationem</p>
<p><span class=c>32</span> et impii in testamentum simulabunt fraudulenter populus autem

sciens Deum suum obtinebit et faciet</p>
<p><span class=c>33</span> et docti in populo docebunt plurimos et ruent in gladio et in

flamma in captivitate et rapina dierum</p>
<p><span class=c>34</span> cumque corruerint sublevabuntur auxilio parvulo et

adplicabuntur eis plurimi fraudulenter</p>
<p><span class=c>35</span> et de eruditis ruent ut conflentur et eligantur et dealbentur

usque ad tempus praefinitum quia adhuc aliud tempus erit</p>
<p><span class=c>36</span> et faciet iuxta voluntatem suam rex et elevabitur et

magnificabitur adversum omnem deum et adversum Deum deorum loquetur magnifica

et diriget donec conpleatur iracundia perpetrata est quippe definitio</p>
<p><span class=c>37</span> et Deum patrum suorum non reputabit et erit in concupiscentiis

feminarum nec quemquam deorum curabit quia adversum universa consurget</p>
<p><span class=c>38</span> deum autem Maozim in loco suo venerabitur et deum quem

ignoraverunt patres eius colet auro et argento et lapide pretioso rebusque

pretiosis</p>
<p><span class=c>39</span> et faciet ut muniat Maozim cum deo alieno quem cognovit et

multiplicabit gloriam et dabit eis potestatem in multis et terram dividet

gratuito</p>
<p><span class=c>40</span> et in tempore praefinito proeliabitur adversum eum rex austri

et quasi tempestas veniet contra illum rex aquilonis in curribus et in

equitibus et in classe magna et ingredietur terras et conteret et pertransiet</p>
<p><span class=c>41</span> et introibit in terram gloriosam et multae corruent hae autem

solae salvabuntur de manu eius Edom et Moab et principium filiorum Ammon</p>
<p><span class=c>42</span> et mittet manum suam in terras et terra Aegypti non effugiet</p>
<p><span class=c>43</span> et dominabitur thesaurorum auri et argenti et in omnibus

pretiosis Aegypti per Lybias quoque et Aethiopias transibit</p>
<p><span class=c>44</span> et fama turbabit eum ab oriente et ab aquilone et veniet in

multitudine magna ut conterat et interficiat plurimos</p>
<p><span class=c>45</span> et figet tabernaculum suum Apedno inter maria super montem

inclitum et sanctum et veniet usque ad summitatem eius et nemo auxiliabitur ei</p>
<p><span class=gl>12</span> in tempore autem illo consurget Michahel princeps magnus

qui stat pro filiis populi tui et veniet tempus quale non fuit ab eo quo gentes

esse coeperunt usque ad tempus illud et in tempore illo salvabitur populus tuus

omnis qui inventus fuerit scriptus in libro</p>
<p><span class=c>2</span> et multi de his qui dormiunt in terrae pulvere evigilabunt alii

in vitam aeternam et alii in obprobrium ut videant semper</p>
<p><span class=c>3</span> qui autem docti fuerint fulgebunt quasi splendor firmamenti et

qui ad iustitiam erudiunt multos quasi stellae in perpetuas aeternitates</p>
<p><span class=c>4</span> tu autem Danihel clude sermones et signa librum usque ad tempus

statutum pertransibunt plurimi et multiplex erit scientia</p>
<p><span class=c>5</span> et vidi ego Danihel et ecce quasi duo alii stabant unus hinc

super ripam fluminis et alius inde ex altera ripa fluminis</p>
<p><span class=c>6</span> et dixi viro qui indutus erat lineis qui stabat super aquas

fluminis usquequo finis horum mirabilium</p>
<p><span class=c>7</span> et audivi virum qui indutus erat lineis qui stabat super aquas

fluminis cum levasset dexteram et sinistram suam in caelum et iurasset per

viventem in aeternum quia in tempus temporum et dimidium temporis et cum

conpleta fuerit dispersio manus populi sancti conplebuntur universa haec</p>
<p><span class=c>8</span> et ego audivi et non intellexi et dixi domine mi quid erit post

haec</p>
<p><span class=c>9</span> et ait vade Danihel quia clausi sunt signatique sermones usque

ad tempus praefinitum</p>
<p><span class=c>10</span> eligentur et dealbabuntur et quasi ignis probabuntur multi et

impie agent impii neque intellegent omnes impii porro docti intellegent</p>
<p><span class=c>11</span> et a tempore cum ablatum fuerit iuge sacrificium et posita

fuerit abominatio in desolatione dies mille ducenti nonaginta</p>
<p><span class=c>12</span> beatus qui expectat et pervenit ad dies mille trecentos triginta

quinque</p>
<p><span class=c>13</span> tu autem vade ad praefinitum et requiesce et stabis in sorte

tua in fine dierum</p>
<p><span class=gl>13</span> et erat vir habitans in Babylone et nomen eius Ioachim</p>
<p><span class=c>2</span> et accepit uxorem nomine Susannam filiam Chelciae pulchram

nimis et timentem Dominum</p>
<p><span class=c>3</span> parentes enim illius cum essent iusti erudierunt filiam suam

secundum legem Mosi</p>
<p><span class=c>4</span> erat autem Ioachim dives valde et erat ei pomerium vicinum

domus suae et ad ipsum confluebant Iudaei eo quod esset honorabilior omnium</p>
<p><span class=c>5</span> et constituti sunt duo senes iudices in anno illo de quibus

locutus est Dominus quia egressa est iniquitas de Babylone a senibus iudicibus

qui videbantur regere populum</p>
<p><span class=c>6</span> isti frequentabant domum Ioachim et veniebant ad eos omnes qui

habebant iudicia</p>
<p><span class=c>7</span> cum autem populus revertisset per meridiem ingrediebatur

Susanna et deambulabat in pomerio viri sui</p>
<p><span class=c>8</span> et videbant eam senes cotidie ingredientem et deambulantem et

exarserunt in concupiscentia eius</p>
<p><span class=c>9</span> et everterunt sensum suum et declinaverunt oculos suos ut non

viderent caelum neque recordarentur iudiciorum iustorum</p>
<p><span class=c>10</span> erant ergo ambo vulnerati amore eius nec indicaverunt sibi

vicissim dolorem suum</p>
<p><span class=c>11</span> erubescebant enim indicare concupiscentiam suam volentes

concumbere cum ea</p>
<p><span class=c>12</span> et observabant cotidie sollicitius videre eam dixitque alter

ad alterum</p>
<p><span class=c>13</span> eamus domum quia prandii hora est et egressi recesserunt a se</p>
<p><span class=c>14</span> cumque revertissent venerunt in unum et sciscitantes ab

invicem causam confessi sunt concupiscentiam suam et tunc in commune statuerunt

tempus quando eam possent invenire solam</p>
<p><span class=c>15</span> factum est autem cum observarent diem aptum ingressa est

aliquando sicut heri et nudius tertius cum duabus solis puellis voluitque

lavari in pomerio aestus quippe erat</p>
<p><span class=c>16</span> et non erat ibi quisquam praeter duos senes absconditos et

contemplantes eam</p>
<p><span class=c>17</span> dixit ergo puellis adferte mihi oleum et smegmata et ostia

pomerii claudite ut lavem</p>
<p><span class=c>18</span> et fecerunt sicut praeceperat clauseruntque ostia pomerii et

egressae sunt per posticium ut adferrent quae iusserat nesciebantque senes

intus esse absconditos</p>
<p><span class=c>19</span> cum autem egressae essent puellae surrexerunt duo senes et

adcurrerunt ad eam et dixerunt</p>
<p><span class=c>20</span> ecce ostia pomerii clausa sunt et nemo nos videt et in

concupiscentia tui sumus quam ob rem adsentire nobis et commiscere nobiscum</p>
<p><span class=c>21</span> quod si nolueris dicemus testimonium contra te quod fuerit

tecum iuvenis et ob hanc causam emiseris puellas a te</p>
<p><span class=c>22</span> ingemuit Susanna et ait angustiae mihi undique si enim hoc

egero mors mihi est si autem non egero non effugiam manus vestras</p>
<p><span class=c>23</span> sed melius mihi est absque opere incidere in manus vestras

quam peccare in conspectu Domini</p>
<p><span class=c>24</span> et exclamavit voce magna Susanna exclamaverunt autem et senes

adversus eam</p>
<p><span class=c>25</span> et cucurrit unus et aperuit ostia pomerii</p>
<p><span class=c>26</span> cum ergo audissent clamorem in pomerio famuli domus inruerunt

per posticam ut viderent quidnam esset</p>
<p><span class=c>27</span> postquam autem senes locuti sunt erubuerunt servi vehementer

quia numquam dictus fuerat sermo huiuscemodi de Susanna et facta est dies

crastina</p>
<p><span class=c>28</span> cumque venisset populus ad virum eius Ioachim venerunt et duo

presbyteri pleni iniqua cogitatione adversum Susannam ut interficerent eam</p>
<p><span class=c>29</span> et dixerunt coram populo mittite ad Susannam filiam Chelciae

uxorem Ioachim et statim miserunt</p>
<p><span class=c>30</span> et venit cum parentibus et filiis et universis cognatis suis</p>
<p><span class=c>31</span> porro Susanna erat delicata nimis et pulchra specie</p>
<p><span class=c>32</span> at iniqui illi iusserunt ut discoperiretur erat enim cooperta

ut vel sic satiarentur decore eius</p>
<p><span class=c>33</span> flebant igitur sui et omnes qui noverant eam</p>
<p><span class=c>34</span> consurgentes autem duo presbyteri in medio populi posuerunt

manus super caput eius</p>
<p><span class=c>35</span> quae flens suspexit ad caelum erat enim cor eius fiduciam

habens in Domino</p>
<p><span class=c>36</span> et dixerunt presbyteri cum deambularemus in pomerio soli

ingressa est haec cum duabus puellis et clausit ostia pomerii et dimisit

puellas</p>
<p><span class=c>37</span> venitque ad eam adulescens qui erat absconditus et concubuit

cum ea</p>
<p><span class=c>38</span> porro nos cum essemus in angulo pomerii videntes iniquitatem

cucurrimus ad eos et vidimus eos pariter commisceri</p>
<p><span class=c>39</span> et illum quidem non quivimus conprehendere quia fortior nobis

erat et apertis ostiis exilivit</p>
<p><span class=c>40</span> hanc autem cum adprehendissemus interrogavimus quisnam esset

adulescens et noluit indicare nobis huius rei testes sumus</p>
<p><span class=c>41</span> credidit eis multitudo quasi senibus populi et iudicibus et

condemnaverunt eam ad mortem</p>
<p><span class=c>42</span> exclamavit autem voce magna Susanna et dixit Deus aeterne qui

absconditorum es cognitor qui nosti omnia antequam fiant</p>
<p><span class=c>43</span> tu scis quoniam falsum contra me tulerunt testimonium et ecce

morior cum nihil horum fecerim quae isti malitiose conposuerunt adversum me</p>
<p><span class=c>44</span> exaudivit autem Dominus vocem eius</p>
<p><span class=c>45</span> cumque duceretur ad mortem suscitavit Deus spiritum sanctum

pueri iunioris cuius nomen Danihel</p>
<p><span class=c>46</span> et exclamavit voce magna mundus ego sum a sanguine huius</p>
<p><span class=c>47</span> et conversus omnis populus ad eum dixit quis est sermo iste

quem tu locutus es</p>
<p><span class=c>48</span> qui cum staret in medio eorum ait sic fatui filii Israhel non

iudicantes neque quod verum est cognoscentes condemnastis filiam Israhel</p>
<p><span class=c>49</span> revertimini ad iudicium quia falsum testimonium locuti sunt

adversum eam</p>
<p><span class=c>50</span> reversus est ergo populus cum festinatione et dixerunt ei

senes veni et sede in medio nostrum et indica nobis quia tibi dedit Deus

honorem senectutis</p>
<p><span class=c>51</span> et dixit ad eos Danihel separate illos ab invicem procul et

diiudicabo eos</p>
<p><span class=c>52</span> cum ergo divisi essent alter ab altero vocavit unum de eis et

dixit ad eum inveterate dierum malorum nunc venerunt peccata tua quae

operabaris prius</p>
<p><span class=c>53</span> iudicans iudicia iniusta innocentes opprimens et dimittens

noxios dicente Domino innocentem et iustum non interficies</p>
<p><span class=c>54</span> nunc ergo si vidisti eam dic sub qua arbore videris eos

loquentes sibi qui ait sub scino</p>
<p><span class=c>55</span> dixit autem Danihel recte mentitus es in caput tuum ecce enim

angelus Dei accepta sententia ab eo scindet te medium</p>
<p><span class=c>56</span> et amoto eo iussit venire alium et dixit ei semen Chanaan et

non Iuda species decepit te et concupiscentia subvertit cor tuum</p>
<p><span class=c>57</span> sic faciebatis filiabus Israhel et illae timentes loquebantur

vobis sed non filia Iuda sustinuit iniquitatem vestram</p>
<p><span class=c>58</span> nunc ergo dic mihi sub qua arbore conprehenderis eos loquentes

sibi qui ait sub prino</p>
<p><span class=c>59</span> dixit autem ei Danihel recte mentitus es et tu in caput tuum

manet enim angelus Dei gladium habens ut secet te medium et interficiat vos</p>
<p><span class=c>60</span> exclamavit itaque omnis coetus voce magna et benedixerunt Deo

qui salvat sperantes in se</p>
<p><span class=c>61</span> et consurrexerunt adversum duos presbyteros convicerat enim

eos Danihel ex ore suo falsum dixisse testimonium feceruntque eis sicuti male

egerant adversum proximum</p>
<p><span class=c>62</span> ut facerent secundum legem Mosi et interfecerunt eos et

salvatus est sanguis innoxius in die illa</p>
<p><span class=c>63</span> Chelcias autem et uxor eius laudaverunt Deum pro filia sua

Susanna cum Ioachim marito eius et cognatis omnibus quia non esset inventa in

ea res turpis</p>
<p><span class=c>64</span> Danihel autem factus est magnus in conspectu populi a die illa

et deinceps</p>
<p><span class=gl>14</span> et rex Astyages adpositus est ad patres suos et suscepit

Cyrus Perses regnum eius erat autem Danihel conviva regis et honoratus super

omnes amicos eius</p>
<p><span class=c>2</span> erat quoque idolum nomine Bel apud Babylonios et inpendebantur

in eo per dies singulos similae artabae duodecim et oves quadraginta vinique

amphorae sex</p>
<p><span class=c>3</span> rex quoque colebat eum et ibat per singulos dies adorare eum

porro Danihel adorabat Deum suum dixitque ei rex quare non adoras Bel</p>
<p><span class=c>4</span> qui respondens ait ei quia non colo idola manufacta sed

viventem Deum qui creavit caelum et terram et habet potestatem omnis carnis</p>
<p><span class=c>5</span> et dixit ad eum rex non tibi videtur esse Bel vivens deus an

non vides quanta comedat et bibat cotidie</p>
<p><span class=c>6</span> et ait Danihel adridens ne erres rex iste enim intrinsecus

luteus est et forinsecus aereus neque comedit aliquando</p>
<p><span class=c>7</span> et iratus rex vocavit sacerdotes eius et ait eis nisi dixeritis

mihi quis est qui comedat inpensas has moriemini</p>
<p><span class=c>8</span> si autem ostenderitis quoniam Bel comedat haec morietur Danihel

quia blasphemavit in Bel et dixit Danihel regi fiat iuxta verbum tuum</p>
<p><span class=c>9</span> erant autem sacerdotes Bel septuaginta exceptis uxoribus et

parvulis et filiis et venit rex cum Danihele in templum Belis</p>
<p><span class=c>10</span> et dixerunt sacerdotes Belis ecce nos egredimur foras et tu

rex pone escas et vinum misce et claude ostium et signa anulo tuo</p>
<p><span class=c>11</span> et cum ingressus fueris mane nisi inveneris omnia comesta a

Bel moriemur vel Danihel qui mentitus est adversum nos</p>
<p><span class=c>12</span> contemnebant autem quia fecerant sub mensa absconditum

introitum et per illum ingrediebantur semper et devorabant ea</p>
<p><span class=c>13</span> factum est igitur postquam egressi sunt illi et rex posuit

cibos ante Bel praecepit Danihel pueris suis et adtulerunt cinerem et cribravit

per totum templum coram rege et egressi clauserunt ostium et signantes anulo

regis abierunt</p>
<p><span class=c>14</span> sacerdotes autem ingressi sunt nocte iuxta consuetudinem suam

et uxores et filii eorum et comederunt omnia et biberunt</p>
<p><span class=c>15</span> surrexit autem rex primo diluculo et Danihel cum eo</p>
<p><span class=c>16</span> et ait rex salvane sunt signa Danihel qui respondit salva rex</p>
<p><span class=c>17</span> statimque cum aperuissent ostium intuitus rex mensam

exclamavit voce magna magnus es Bel et non est apud te dolus quisquam</p>
<p><span class=c>18</span> et risit Danihel et tenuit regem ne ingrederetur intro et

dixit ecce pavimentum animadverte cuius vestigia sunt haec</p>
<p><span class=c>19</span> et dixit rex video vestigia virorum et mulierum et infantium

et iratus rex</p>
<p><span class=c>20</span> tunc adprehendit sacerdotes et uxores et filios eorum et

ostenderunt ei abscondita ostiola per quae ingrediebantur et consumebant quae

erant super mensam</p>
<p><span class=c>21</span> occidit ergo illos rex et tradidit Bel in potestate Daniheli

qui subvertit eum et templum eius</p>
<p><span class=c>22</span> et erat draco magnus in loco illo et colebant eum Babylonii</p>
<p><span class=c>23</span> et dixit rex Daniheli ecce nunc non potes dicere quia non sit

iste deus vivens adora ergo eum</p>
<p><span class=c>24</span> dixitque Danihel Dominum Deum meum adoro quia ipse est Deus

vivens</p>
<p><span class=c>25</span> tu autem rex da mihi potestatem et interficiam draconem absque

gladio et fuste et ait rex do tibi</p>
<p><span class=c>26</span> tulit ergo Danihel picem et adipem et pilos et coxit pariter

fecitque massas et dedit in os draconi et disruptus est draco et dixit ecce

quae colebatis</p>
<p><span class=c>27</span> quod cum audissent Babylonii indignati sunt vehementer et

congregati adversum regem dixerunt Iudaeus factus est rex Bel destruxit

draconem interfecit et sacerdotes occidit</p>
<p><span class=c>28</span> et dixerunt cum venissent ad regem trade nobis Danihelum

alioquin interficiemus te et domum tuam</p>
<p><span class=c>29</span> vidit ergo rex quod inruerent in eum vehementer et necessitate

conpulsus tradidit eis Danihelum</p>
<p><span class=c>30</span> qui miserunt eum in lacum leonum et erat ibi diebus sex</p>
<p><span class=c>31</span> porro in lacu erant septem leones et dabantur eis cotidie duo

corpora et duae oves et tunc non data sunt eis ut devorarent Danihelum</p>
<p><span class=c>32</span> erat autem Abacuc propheta in Iudaea et ipse coxerat pulmentum

et intriverat panes in alveolo et ibat in campum ut ferret messoribus</p>
<p><span class=c>33</span> dixitque angelus Domini ad Abacuc fer prandium quod habes in

Babylonem Daniheli qui est in lacu leonum</p>
<p><span class=c>34</span> et dixit Abacuc domine Babylonem non vidi et lacum nescio</p>
<p><span class=c>35</span> et adprehendit eum angelus Domini in vertice eius et portavit

eum capillo capitis sui posuitque eum in Babylone supra lacum in impetu

spiritus sui</p>
<p><span class=c>36</span> et clamavit Abacuc dicens Danihel tolle prandium quod misit

tibi Deus</p>
<p><span class=c>37</span> et ait Danihel recordatus es enim mei Deus et non dereliquisti

diligentes te</p>
<p><span class=c>38</span> surgensque Danihel comedit porro angelus Dei restituit Abacuc

confestim in loco suo</p>
<p><span class=c>39</span> venit ergo rex die septima ut lugeret Danihelum et venit ad

lacum et introspexit et ecce Danihel sedens</p>
<p><span class=c>40</span> et exclamavit rex voce magna dicens magnus es Domine Deus

Danihelis et extraxit eum</p>
<p><span class=c>41</span> porro illos qui perditionis eius causa fuerant intromisit et

devorati sunt in momento coram eo</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="es2.htm">Poster</a></p>
</td></tr>
</table>









		


</body>
</html>

