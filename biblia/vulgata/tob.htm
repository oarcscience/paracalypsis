<html>
<head>
<title>Vulgata. Tobias</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Tobias</h2>
<p><span class=gl>1</span> Tobias ex tribu et civitate Nepthalim quae est in

superioribus Galileae supra Naasson post viam quae ducit ad occidentem in

sinistro habens civitatem Sephet</p>
<p><span class=c>2</span> cum captus esset in diebus Salmanassar regis Assyriorum in

captivitate tamen positus viam veritatis non deseruit</p>
<p><span class=c>3</span> ita ut omnia quae habere poterat cotidie concaptivis fratribus

qui erant ex genere inpertiret</p>
<p><span class=c>4</span> cumque esset iunior omnibus in tribu Nepthalim nihil tamen

puerile gessit in opere</p>
<p><span class=c>5</span> denique cum irent omnes ad vitulos aureos quos Hieroboam

fecerat rex Israhel hic solus fugiebat consortia omnium</p>
<p><span class=c>6</span> et pergebat ad Hierusalem ad templum Domini et ibi adorabat

Dominum Deum suum Israhel omnia primitiva sua et decimas suas fideliter

offerens</p>
<p><span class=c>7</span> ita ut in tertio anno proselytis et advenis ministraret omnem

decimationem</p>
<p><span class=c>8</span> haec et his similia secundum legem Dei puerulus observabat</p>
<p><span class=c>9</span> cum vero factus esset vir accepit uxorem Annam ex tribu sua

genuitque ex ea filium nomen suum inponens ei</p>
<p><span class=c>10</span> ab infantia timere Deum docuit et abstinere ab omni peccato</p>
<p><span class=c>11</span> igitur cum per captivitatem devenisset cum uxore sua et filio

in civitatem Nineve cum omni tribu sua</p>
<p><span class=c>12</span> et omnes ederent ex cibis gentilium iste custodivit animam

suam et numquam contaminatus est in escis eorum</p>
<p><span class=c>13</span> et quoniam memor fuit Domini in toto corde suo dedit illi

Dominus gratiam in conspectu Salmanassar regis</p>
<p><span class=c>14</span> et dedit ei potestatem quocumque vellet ire habens libertatem

quaecumque facere voluisset</p>
<p><span class=c>15</span> pergebat ergo per omnes qui erant in captivitate et monita

salutis dabat eis</p>
<p><span class=c>16</span> cum autem venisset in Rages civitatem Medorum et ex his quibus

honoratus fuerat a rege habuisset decem talenta argenti</p>
<p><span class=c>17</span> et cum multa turba generis sui Gabelum egentem videret qui

erat ex tribu eius sub chirografo dedit illi memoratum pondus argenti</p>
<p><span class=c>18</span> post multum vero temporis mortuo Salmanassar rege cum regnaret

Sennacherim filius eius pro eo et filios Israhel exosos haberet in conspectu

suo</p>
<p><span class=c>19</span> Tobias pergebat per omnem cognationem suam et consolabatur eos

dividebatque unicuique prout poterat de facultatibus suis</p>
<p><span class=c>20</span> esurientes alebat nudis vestimenta praebebat et mortuis atque

occisis sepulturam sollicitus exhibebat</p>
<p><span class=c>21</span> denique cum reversus esset rex Sennacherim fugiens a Iudaea

plagam quam circa eum Deus fecerat propter blasphemiam suam et iratus multos occideret

ex filiis Israhel Tobias sepeliebat corpora eorum</p>
<p><span class=c>22</span> at ubi nuntiatum est regi iussit eum occidi et tulit ei omnem

substantiam eius</p>
<p><span class=c>23</span> Tobias vero cum filio suo et cum uxore fugiens nudus latuit

quia multi diligebant eum</p>
<p><span class=c>24</span> post dies vero quadraginta et quinque occiderunt regem filii

ipsius</p>
<p><span class=c>25</span> et reversus est Tobias ad domum suam omnisque facultas eius

restituta est ei</p>
<p><span class=gl>2</span> post haec vero cum esset dies festus Domini et factum esset

prandium bonum in domo Tobis</p>
<p><span class=c>2</span> dixit filio suo vade et adduc aliquos ex tribu nostra timentes

Deum et epulentur nobiscum</p>
<p><span class=c>3</span> cumque abisset reversus nuntiat unum ex filiis Israhel

iugulatum iacere in platea statimque exiliens de accubitu suo relinquens

prandium ieiunus pervenit ad corpus</p>
<p><span class=c>4</span> tollensque illud portavit ad domum suam occulte ut dum sol

occubuisset caute sepeliret eum</p>
<p><span class=c>5</span> cumque occultasset corpus manducavit panem cum luctu et tremore</p>
<p><span class=c>6</span> memorans illum sermonem quem dixit Dominus per Amos prophetam</p>
<p><span class=c>7</span>&nbsp;&nbsp;&nbsp;&nbsp;&nbsp; </p>
<p><span class=c>8</span> dies festi vestri convertentur in lamentationem et luctum omnes

proximi sui dicentes iam huius rei causa interfici iussus es et vix effugisti

mortis imperium et iterum sepelis mortuos</p>
<p><span class=c>9</span> sed Tobias plus timens Deum quam regem rapiebat corpora

occisorum et occultabat in domo sua et mediis noctibus sepeliebat ea</p>
<p><span class=c>10</span> contigit autem ut quadam die fatigatus a sepultura veniens

domum iactasset se iuxta parietem et obdormisset</p>
<p><span class=c>11</span> ex nido hirundinum dormienti illi calida stercora insiderent

super oculos eius fieretque caecus</p>
<p><span class=c>12</span> hanc autem temptationem ideo permisit Dominus evenire illi ut

posteris daretur exemplum patientiae eius sicut et sancti Iob</p>
<p><span class=c>13</span> nam cum ab infantia sua semper Deum timuerit et mandata eius

custodierit non est contristatus contra Deum quod plaga caecitatis evenerit ei</p>
<p><span class=c>14</span> sed inmobilis in Dei timore permansit agens gratias Deo

omnibus diebus vitae suae</p>
<p><span class=c>15</span> nam sicut beato Iob insultabant reges ita isti parentes et

cognati eius et inridebant vitam eius dicentes</p>
<p><span class=c>16</span> ubi est spes tua pro qua elemosynas et sepulturas faciebas</p>
<p><span class=c>17</span> Tobias vero increpabat eos dicens nolite ita loqui</p>
<p><span class=c>18</span> quoniam filii sanctorum sumus et vitam illam expectamus quam

Deus daturus est his qui fidem suam numquam mutant ab eo</p>
<p><span class=c>19</span> Anna vero uxor eius ibat ad textrinum opus cotidie et de

labore manuum suarum victum quem consequi poterat deferebat</p>
<p><span class=c>20</span> unde factum est ut hedum caprarum accipiens detulisset domi</p>
<p><span class=c>21</span> cuius cum vocem balantis vir eius audisset dixit videte ne

forte furtivus sit reddite eum dominis suis quia non licet nobis ex furto

aliquid aut edere aut contingere</p>
<p><span class=c>22</span> ad haec uxor eius irata respondit manifeste vana facta est

spes tua et elemosynae tuae modo paruerunt</p>
<p><span class=c>23</span> atque his et aliis huiusmodi verbis exprobrabat ei</p>
<p><span class=gl>3</span> tunc Tobias ingemuit et coepit orare cum lacrimis</p>
<p><span class=c>2</span> dicens iustus es Domine et omnia iudicia tua iusta sunt et

omnes viae tuae misericordia et veritas et iudicium</p>
<p><span class=c>3</span> et nunc Domine memor esto mei ne vindictam sumas de peccatis

meis neque reminiscaris delicta mea vel parentum meorum</p>
<p><span class=c>4</span> quoniam non oboedivimus praeceptis tuis et traditi sumus in

direptionem et captivitatem et mortem et in fabulam et in inproperium omnibus

nationibus in quibus dispersisti nos</p>
<p><span class=c>5</span> et nunc Domine magna iudicia tua quia non egimus secundum

praecepta tua et non ambulavimus sinceriter coram te</p>
<p><span class=c>6</span> et nunc Domine secundum voluntatem tuam fac mecum et praecipe

in pace recipi spiritum meum expedit enim mihi mori magis quam vivere</p>
<p><span class=c>7</span> eadem itaque die contigit ut Sarra filia Raguhel in civitate

Medorum ut et ipsa audiret inproperium ab una ex ancillis patris sui</p>
<p><span class=c>8</span> quoniam tradita fuerat septem viris et daemonium nomine

Asmodeus occiderat eos mox ut ingressi fuissent ad eam</p>
<p><span class=c>9</span> ergo cum pro culpa sua increparet puellam respondit ei dicens

amplius ex te non videamus filium aut filiam super terram interfectrix virorum

tuorum</p>
<p><span class=c>10</span> numquid et me occidere vis sicut et iam septem occidisti ad

hanc vocem perrexit in superiori cubiculo domus suae et tribus diebus et tribus

noctibus non manducavit neque bibit</p>
<p><span class=c>11</span> sed in oratione persistens lacrimis deprecabatur Dominum ut ab

isto inproperio liberaret eam</p>
<p><span class=c>12</span> factum est autem tertia die dum conpleret orationem benedicens

Dominum</p>
<p><span class=c>13</span> dixit benedictum est nomen tuum Deus patrum nostrorum qui cum

iratus fueris misericordiam facies et in tempore tribulationis peccata dimittis

his qui invocant te</p>
<p><span class=c>14</span> ad te Domine faciem meam converto ad te oculos meos converto</p>
<p><span class=c>15</span> peto Domine ut de vinculo inproperii huius absolvas me aut

certe desuper terra eripias me</p>
<p><span class=c>16</span> tu scis Domine quia numquam concupivi virum et mundam servavi

animam meam ab omni concupiscentia</p>
<p><span class=c>17</span> numquam cum ludentibus miscui me neque cum his qui in levitate

ambulant participem me praebui</p>
<p><span class=c>18</span> virum autem cum timore tuo non libidine mea consensi suscipere</p>
<p><span class=c>19</span> et aut ego indigna fui illis aut illi mihi forsitan digni non

fuerunt quia forsitan viro alio conservasti me</p>
<p><span class=c>20</span> non est enim in hominis potestate consilium tuum</p>
<p><span class=c>21</span> hoc autem certum habet omnis qui colit te quia vita eius si in

probatione fuerit coronabitur si autem in tribulatione fuerit liberabitur et si

in correptione fuerit ad misericordiam tuam pervenire licebit</p>
<p><span class=c>22</span> non enim delectaris in perditionibus nostris quia post

tempestatem tranquillum facis et post lacrimationem et fletum exultationem

infundis</p>
<p><span class=c>23</span> sit nomen tuum Deus Israhel benedictum in saecula</p>
<p><span class=c>24</span> in illo tempore exauditae sunt preces amborum in conspectu

gloriae summi Dei</p>
<p><span class=c>25</span> et missus est angelus Domini sanctus Rafahel ut curaret ambos

quorum uno tempore fuerat oratio in conspectu Domini recitata</p>
<p><span class=gl>4</span> igitur cum Tobias putaret orationem suam exaudiri ut mori potuisset

vocavit ad se Tobiam filium suum</p>
<p><span class=c>2</span> dixitque ei audi fili mi verba oris mei et ea in corde tuo

quasi fundamentum construe</p>
<p><span class=c>3</span> cum acceperit Deus animam meam corpus meum sepeli et honorem

habebis matri tuae omnibus diebus vitae eius</p>
<p><span class=c>4</span> memor enim esse debes quae et quanta pericula passa sit propter

te in utero suo</p>
<p><span class=c>5</span> cum autem et ipsa conpleverit tempus vitae suae sepelies eam

circa me</p>
<p><span class=c>6</span> omnibus autem diebus vitae tuae Deum in mente habe et cave ne

aliquando peccato consentias et praetermittas praecepta Dei nostri</p>
<p><span class=c>7</span> ex substantia tua fac elemosynam et noli avertere faciem tuam

ab ullo paupere ita enim fiet ut nec a te avertatur facies Domini</p>
<p><span class=c>8</span> quomodo potueris ita esto misericors</p>
<p><span class=c>9</span> si multum tibi fuerit abundanter tribue si exiguum fuerit etiam

exiguum libenter inpertire stude</p>
<p><span class=c>10</span> praemium enim tibi bonum thesaurizas in die necessitatis</p>
<p><span class=c>11</span> quoniam elemosyna ab omni peccato et a morte liberat et non

patietur animam ire in tenebras</p>
<p><span class=c>12</span> fiducia magna erit coram summo Deo elemosyna omnibus qui

faciunt eam</p>
<p><span class=c>13</span> adtende tibi fili mi ab omni fornicatione et praeter uxorem

tuam numquam patiaris crimen scire</p>
<p><span class=c>14</span> superbiam numquam in tuo sensu aut in tuo verbo dominari

permittas in ipsa enim initium sumpsit omnis perditio</p>
<p><span class=c>15</span> quicumque aliquid tibi operatus fuerit statim mercedem ei

restitue et merces mercennarii apud te omnino non maneat</p>
<p><span class=c>16</span> quod ab alio odis fieri tibi vide ne alteri tu aliquando

facias</p>
<p><span class=c>17</span> panem tuum cum esurientibus et egenis comede et de vestimentis

tuis nudos tege</p>
<p><span class=c>18</span> panem tuum et vinum super sepulturam iusti constitue et noli

ex eo manducare et bibere cum peccatoribus</p>
<p><span class=c>19</span> consilium semper a sapiente perquire</p>
<p><span class=c>20</span> omni tempore benedic Deum et pete ab eo ut vias tuas dirigat

et omnia consilia tua in ipso permaneant</p>
<p><span class=c>21</span> indico etiam tibi fili mi dedisse me decem talenta argenti dum

infantulus esses Gabelo in Rages civitate Medorum et chirografum eius apud me

habeo</p>
<p><span class=c>22</span> et ideo perquire quomodo ad eum pervenias et recipias ab eo

supra memoratum pondus argenti et restituas ei chirografum suum</p>
<p><span class=c>23</span> noli timere fili mi pauperem quidem vitam gerimus sed multa

bona habemus si timuerimus Deum et recesserimus ab omni peccato et fecerimus

bene</p>
<p><span class=gl>5</span> tunc Tobias respondit patri suo et dixit omnia quaecumque

praecepisti mihi faciam pater</p>
<p><span class=c>2</span> quomodo autem hanc pecuniam inquiram ignoro ille me nescit

neque ego illum quod signum dabo illi sed neque viam qua pergatur illuc

aliquando cognovi</p>
<p><span class=c>3</span> tunc pater suus respondit illi et dixit chirografum quidem eius

penes me habeo quem dum illi ostenderis statim restituet</p>
<p><span class=c>4</span> sed perge nunc et inquire tibi aliquem fidelem virum qui eat

tecum salva mercede sua dum adhuc vivo ut recipias ea</p>
<p><span class=c>5</span> tunc egressus Tobias invenit iuvenem splendidum stantem

praecinctum et quasi paratum ad ambulandum</p>
<p><span class=c>6</span> et ignorans quod angelus Dei esset salutavit eum et dixit unde

te habemus bone iuvenis</p>
<p><span class=c>7</span> at ille respondit ex filiis Israhel et Tobias dixit ei nosti

viam quae ducit in regionem Medorum</p>
<p><span class=c>8</span> cui respondit novi et omnia itinera eius frequenter ambulavi et

mansi apud Gabelum fratrem nostrum qui moratur in Rages civitate Medorum quae

posita est in monte Exbathanis</p>
<p><span class=c>9</span> cui Tobias ait sustine me obsecro donec haec ipsa nuntiem patri

meo</p>
<p><span class=c>10</span> tunc ingressus indicavit universa haec patri suo super quae

admiratus pater rogat ut introiret ad eum</p>
<p><span class=c>11</span> ingressus itaque salutavit eum et dixit gaudium tibi semper

sit</p>
<p><span class=c>12</span> et Tobias ait quale mihi gaudium erit qui in tenebris sedeo et

lumen caeli non video</p>
<p><span class=c>13</span> cui ait iuvenis forti animo esto in proximo est ut a Deo

cureris</p>
<p><span class=c>14</span> dixit itaque illi Tobias numquid poteris perducere filium meum

ad Gabelum in Rages Medorum et cum redieris restituam tibi mercedem tuam</p>
<p><span class=c>15</span> et dixit ei angelus ego eum ducam et reducam ad te</p>
<p><span class=c>16</span> cui Tobias respondit rogo te indica mihi de qua domo aut de

qua tribu es tu</p>
<p><span class=c>17</span> cui Rafahel angelus dixit genus quaeris mercennarii an ipsum

mercennarium qui cum filio tuo eat</p>
<p><span class=c>18</span> sed ne forte sollicitum te reddam ego sum Azarias Ananiae

magni filius</p>
<p><span class=c>19</span> et Tobias respondit ex magno genere es tu sed peto ne

irascaris quod voluerim cognoscere genus tuum</p>
<p><span class=c>20</span> dixit autem illi angelus ego sanum ducam et sanum tibi reducam

filium tuum</p>
<p><span class=c>21</span> respondens autem Tobias dixit bene ambuletis et sit Deus in

itinere vestro et angelus eius comitetur vobiscum</p>
<p><span class=c>22</span> tunc paratis omnibus quae erant in via portanda fecit Tobias vale

patri et matri suae et ambulaverunt ambo simul</p>
<p><span class=c>23</span> cumque profecti essent coepit flere mater eius et dicere

baculum senectutis nostrae tulisti et transmisisti a nobis</p>
<p><span class=c>24</span> numquam esset ipsa pecunia pro qua misisti eum</p>
<p><span class=c>25</span> sufficiebat enim nobis paupertas nostra ut divitias

conputaremus hoc quod videbamus filium nostrum</p>
<p><span class=c>26</span> dixitque ei Tobias noli flere salvus perveniet filius noster

et salvus revertetur ad nos et oculi tui videbunt eum</p>
<p><span class=c>27</span> credo enim quoniam angelus Dei bonus comitetur ei et bene

disponat omnia quae circa ipsum geruntur ita ut cum gaudio revertatur ad nos</p>
<p><span class=c>28</span> ad hanc vocem cessavit mater eius flere et tacuit</p>
<p><span class=gl>6</span> profectusque est Tobias et canis secutus est eum et mansit

prima mansione iuxta fluvium Tigris</p>
<p><span class=c>2</span> et exivit ut lavaret pedes suos et ecce piscis inmanis exivit

ad devorandum eum</p>
<p><span class=c>3</span> quem expavescens clamavit voce magna dicens Domine invadet me</p>
<p><span class=c>4</span> et dixit ei angelus adprehende brancia eius et trahe eum ad te

quod cum fecisset adtraxit eum in sicco et palpitare coepit ante pedes eius</p>
<p><span class=c>5</span> tunc dixit ei angelus extentera hunc piscem et cor eius et fel

eius et iecur repone tibi sunt enim haec necessaria ad medicamenta utiliter</p>
<p><span class=c>6</span> quod cum fecisset assavit carnes eius et secum sustulerunt in

via cetera salierunt quae sufficerent eis quousque pervenirent in Rages

civitatem Medorum</p>
<p><span class=c>7</span> tunc interrogavit Tobias angelum et dixit ei obsecro te Azarias

frater ut dicas mihi quod remedium habebunt ista quae de pisce servare iussisti</p>
<p><span class=c>8</span> respondensque dixit ei cordis eius particulam si super carbones

ponas fumus eius extricat omne daemonium sive a viro sive a muliere ita ut

ultra non accedat ad eos</p>
<p><span class=c>9</span>&nbsp;&nbsp;&nbsp;&nbsp;&nbsp; </p>
<p><span class=c>10</span> et dixit ei ubi vis ut maneamus</p>
<p><span class=c>11</span> respondensque angelus ait est hic Raguhel nomine propinquus

vir de tribu tua et hic habet filiam nomine Sarram sed neque masculum neque

feminam ullum habet alium praeter eam</p>
<p><span class=c>12</span> tibi debetur omnis substantia eius et oportet te eam accipere

coniugem</p>
<p><span class=c>13</span> pete ergo eam a patre eius et dabit tibi eam uxorem</p>
<p><span class=c>14</span> tunc respondit Tobias et dixit audio quia tradita est viris

septem et mortui sunt sed et haec audivi quia daemonium illos occidit</p>
<p><span class=c>15</span> timeo ergo ne forte mihi haec eveniant et cum sim unicus

parentibus meis deponam senectutem illorum cum tristitia ad infernum</p>
<p><span class=c>16</span> tunc angelus Rafahel dixit ei audi me et ostendam tibi qui

sunt quibus praevalere potest daemonium</p>
<p><span class=c>17</span> hii namque qui coniugium ita suscipiunt ut Deum a se sua mente

excludant et suae libidini ita vacent sicut equus et mulus in quibus non est

intellectus habet potestatem daemonium super eos</p>
<p><span class=c>18</span> tu autem cum acceperis eam ingressus cubiculum per tres dies

continens esto ab ea et nihil aliud nisi orationibus vacabis cum ea</p>
<p><span class=c>19</span> ipsa autem nocte incenso iecore piscis fugabitur daemonium</p>
<p><span class=c>20</span> secunda vero nocte in copulatione sanctorum patriarcharum admitteris</p>
<p><span class=c>21</span> tertia autem nocte benedictione consequeris ut filii ex vobis

incolomes procreentur</p>
<p><span class=c>22</span> transacta autem tertia nocte accipies virginem cum timore

Domini amore filiorum magis quam libidinis ductus ut in semine Abrahae

benedictionem in filiis consequaris</p>
<p><span class=gl>7</span> ingressi sunt autem ad Raguhelem et suscepit eos Raguhel cum

gaudio</p>
<p><span class=c>2</span> intuensque Tobiam Raguhel dixit Annae uxori suae quam similis

est iuvenis iste consobrino meo</p>
<p><span class=c>3</span> et cum haec dixisset ait unde estis iuvenes fratres nostri at

illi dixerunt ex tribu Nepthalim sumus ex captivitate Nineven</p>
<p><span class=c>4</span> dixit illis Raguhel nostis Tobiam fratrem meum qui dixerunt

novimus</p>
<p><span class=c>5</span> cumque multa bona loquerentur de eo dixit angelus ad Raguhel

Tobias de quo interrogas pater huius est</p>
<p><span class=c>6</span> et misit se Raguhel et cum lacrimis osculatus est eum et

plorans super collum eius</p>
<p><span class=c>7</span> dixit benedictio sit tibi fili mi quia boni et optimi viri

filius es</p>
<p><span class=c>8</span> et Anna uxor eius et Sarra filia ipsorum lacrimatae sunt</p>
<p><span class=c>9</span> postquam autem locuti sunt praecepit Raguhel occidi arietem et

parari convivium cumque hortaretur eos discumbere ad prandendum</p>
<p><span class=c>10</span> Tobias dixit hic ego hodie non manducabo neque bibam nisi

prius petitionem meam confirmes et promittas mihi dare Sarram filiam tuam</p>
<p><span class=c>11</span> quo audito verbo Raguhel expavit sciens quid evenerit illis

septem viris et timere coepit ne forte et huic similiter accideret et cum

nutaret et non daret ullum petenti responsum</p>
<p><span class=c>12</span> dixit ei angelus noli timere dare illam isti quoniam huic

timenti Deum debetur coniux filia tua propterea alius non potuit habere illam</p>
<p><span class=c>13</span> tunc dixit Raguhel non dubito quod Deus preces et lacrimas

meas in conspectu suo admiserit</p>
<p><span class=c>14</span> et credo quoniam ideo vos fecit ad me venire ut ista

coniungeretur cognationi suae secundum legem Mosi et nunc noli dubium gerere

quod tibi eam non tradam</p>
<p><span class=c>15</span> et adprehendens dexteram filiae suae dexterae Tobiae tradidit

dicens Deus Abraham et Deus Isaac et Deus Iacob sit vobiscum et ipse coniungat

vos impleatque benedictionem suam in vobis</p>
<p><span class=c>16</span> et accepta carta fecerunt conscriptionem coniugii</p>
<p><span class=c>17</span> et post haec epulati sunt benedicentes Deum</p>
<p><span class=c>18</span> vocavitque ad se Raguhel Annam uxorem suam et praecepit ei ut

praepararet alterum cubiculum</p>
<p><span class=c>19</span> et introduxit in eum Sarram filiam suam et lacrimata est</p>
<p><span class=c>20</span> dixitque ei forti animo esto filia mi Dominus caeli det tibi

gaudium pro taedio quo perpessa es</p>
<p><span class=gl>8</span> postquam vero cenaverunt introduxerunt iuvenem ad eam</p>
<p><span class=c>2</span> recordatus itaque Tobias sermonem angeli protulit de cassidile

suo partem iecoris posuitque eam super carbones vivos</p>
<p><span class=c>3</span> tunc Rafahel angelus adprehendit daemonium et religavit eum in

deserto superioris Aegypti</p>
<p><span class=c>4</span> tunc hortatus est virginem Tobias dixitque ei Sarra exsurge

deprecemus Deum hodie et cras et secundum cras quia istis tribus noctibus Deo

iungimur tertia autem transacta nocte in nostro erimus coniugio</p>
<p><span class=c>5</span> filii quippe sanctorum sumus et non possumus ita coniungi sicut

et gentes quae ignorant Deum</p>
<p><span class=c>6</span> surgentes autem pariter instanter orabant ambo ut sanitas

daretur eis</p>
<p><span class=c>7</span> dixitque Tobias Domine Deus patrum nostrorum benedicant te

caeli et terra et mare fontes et flumina et omnis creatura tua quae in eis sunt</p>
<p><span class=c>8</span> tu fecisti Adam de limo terrae dedistique ei adiutorium Evam</p>
<p><span class=c>9</span> et nunc Domine tu scis quia non luxuriae causa accipio sororem

meam sed sola posteritatis dilectione in qua benedicatur nomen tuum in saecula

saeculorum</p>
<p><span class=c>10</span> dixit itaque Sarra miserere nobis Domine miserere nobis et

consenescamus ambo pariter sani</p>
<p><span class=c>11</span> et factum est circa pullorum cantum accersiri iussit Raguhel

servos suos et abierunt pariter ut foderent sepulchrum</p>
<p><span class=c>12</span> dicebat enim ne simili modo evenerit ei quod et ceteris illis

septem qui sunt ingressi ad eam</p>
<p><span class=c>13</span> cumque parassent fossam reversus ad uxorem suam Raguhel dixit</p>
<p><span class=c>14</span> mitte unam ex ancillis tuis et videat si mortuus est ut

sepeliam illum antequam inlucescat</p>
<p><span class=c>15</span> at illa mittens unam ex ancillis suis ingressa cubiculum

repperitque eos incolomes secum pariter dormientes</p>
<p><span class=c>16</span> reversa nuntiavit bonum nuntium et benedixerunt Deum Raguhel

videlicet et Anna uxor eius</p>
<p><span class=c>17</span> et dixerunt benedicimus te Domine Deus Israhel quia non contigit

nobis quemadmodum putabamus</p>
<p><span class=c>18</span> fecisti enim nobiscum misericordiam tuam et exclusisti a nobis

inimicum persequentem nos</p>
<p><span class=c>19</span> misertus es autem duobus unicis fac eos Domine in plenius

benedicere te et sacrificium tibi laudis tuae et suae sanitatis offerre ut

cognoscat universitas gentium quia tu es Deus solus in universa terra</p>
<p><span class=c>20</span> statimque praecepit servis suis Raguhel ut replerent fossam

quam fecerant priusquam lucesceret</p>
<p><span class=c>21</span> uxori autem suae dixit ut instrueret convivium et praepararet

omnia quae in cibos erant iter agentibus necessaria</p>
<p><span class=c>22</span> duas quoque vaccas pingues et quattuor arietes occidi fecit et

parari epulas omnibus vicinis suis et cunctis amicis</p>
<p><span class=c>23</span> et adiuravit Raguhel Tobiam ut duas ebdomadas moraretur apud

eum</p>
<p><span class=c>24</span> de omnibus autem quae possidebat Raguhel dimidiam partem dedit

Tobiae et fecit hanc scripturam ut pars dimidia quae supererat post obitum

eorum Tobis dominio deveniret</p>
<p><span class=gl>9</span> tunc vocavit ad se Tobias angelum quem quidem hominem

aestimabat et dixit ei Azarias frater peto ut auscultes verba mea</p>
<p><span class=c>2</span> si me ipsum tradam tibi servum non ero condignus providentiae

tuae</p>
<p><span class=c>3</span> tamen obsecro ut adsumas tibi animalia sive servitia et vadas

ad Gabelum in Rages Medorum reddasque ei chirografum suum et recipias ab eo

pecuniam et roges eum venire ad nuptias meas</p>
<p><span class=c>4</span> scis enim ipse quoniam numerat dies pater meus et si tardavero

una die plus contristatur anima eius</p>
<p><span class=c>5</span> et certe vides quomodo Raguhel coniuraverit me cuius

adiuramentum spernere non possum</p>
<p><span class=c>6</span> tunc Rafahel adsumens quattuor ex servis Raguhelis et duos

camelos in Rages Medorum perrexit et inveniens Gabelum dedit ei chirografum

suum et recepit omnem pecuniam</p>
<p><span class=c>7</span> indicavitque ei de Tobia filio Tobiae omnia quae gesta sunt

fecitque eum secum venire ad nuptias</p>
<p><span class=c>8</span> cumque ingressus esset domum Raguhelis invenit Tobiam

discumbentem et exiliens osculati sunt se alterutrum flevit itaque Gabelus et

benedixit Deum</p>
<p><span class=c>9</span> et dixit benedicat te Dominus Deus Israhel quia filius es viri

optimi et iusti et timentis Deum et elemosynas facientis</p>
<p><span class=c>10</span> et dicatur benedictio super uxorem tuam et super parentes

vestros</p>
<p><span class=c>11</span> et videatis filios vestros et filios filiorum vestrorum usque

in tertiam et quartam generationem et sit semen vestrum benedictum a Deo

Israhel qui regnat in saecula saeculorum</p>
<p><span class=c>12</span> cumque omnes dixissent amen accesserunt ad convivium sed et

cum timore Domini nuptiarum convivium exercebant</p>
<p><span class=gl>10</span> cum vero moras faceret Tobias causa nuptiarum sollicitus

erat pater eius Tobias dicens putas quare moratur filius meus aut quare

detentus est ibi</p>
<p><span class=c>2</span> putasne Gabelus mortuus est et nemo illi reddet pecuniam</p>
<p><span class=c>3</span> coepit autem contristari nimis ipse et Anna uxor eius cum eo et

coeperunt ambo simul flere eo quod die statuto minime reverteretur filius eorum

ad eos</p>
<p><span class=c>4</span> flebat igitur mater eius inremediabilibus lacrimis atque

dicebat heu heu me fili mi ut quid te misimus peregrinari lumen oculorum

nostrorum baculum senectutis nostrae solacium vitae nostrae spem posteritatis

nostrae</p>
<p><span class=c>5</span> omnia in te uno habentes te non debuimus dimittere ire a nobis</p>
<p><span class=c>6</span> cui dicebat Tobias tace et noli turbari sanus est filius noster

satis fidelis est vir ille cum quo misimus eum</p>
<p><span class=c>7</span> illa autem nullo modo consolari poterat sed cotidie exiliens

circumspiciebat et circuibat vias omnes per quas spes remeandi videbatur ut

procul videret eum si fieri possit venientem</p>
<p><span class=c>8</span> at vero Raguhel dicebat ad generum suum mane hic et ego mittam

nuntium salutis de te ad Tobiam patrem tuum</p>
<p><span class=c>9</span> cui Tobias dixit ego novi quia pater meus et mater mea modo

dies conputant et cruciatur spiritus eorum in ipsis</p>
<p><span class=c>10</span> cumque verbis multis rogaret Raguhel Tobiam et ille eum nulla

ratione vellet audire tradidit ei Sarram et dimidiam partem omnis substantiae

suae in pueris et in puellis et in pecudibus et in camelis et in pecunia multa

et salvum atque gaudentem dimisit eum a se</p>
<p><span class=c>11</span> dicens angelus Domini sanctus sit in itinere vestro

perducatque vos incolomes et inveniatis omnia recte circa conparentes vestros

et videant oculi mei filios vestros priusquam moriar</p>
<p><span class=c>12</span> et adprehendentes parentes filiam suam osculati sunt eam et

dimiserunt ire</p>
<p><span class=c>13</span> monentes eam honorare soceros diligere maritum regere familiam

gubernare domum et se ipsam inreprehensibilem exhibere</p>
<p><span class=gl>11</span> cumque reverterentur pervenerunt ad Charram quae est in

medio itinere contra Nineven undecimo die</p>
<p><span class=c>2</span> dixit angelus Tobias frater scis quemadmodum reliquisti patrem

tuum</p>
<p><span class=c>3</span> si placet itaque tibi praecedamus et lento gradu insequentur

iter nostrum familiae simul cum coniuge tua et cum animalibus</p>
<p><span class=c>4</span> cumque hoc placuisset ut irent dixit Rafahel ad Tobiam tolle

tecum ex felle piscis erit enim necessarium tulit itaque Tobias ex felle illo

et abierunt</p>
<p><span class=c>5</span> Anna vero sedebat secus viam in supercilio montis unde

respicere poterat de longinquo</p>
<p><span class=c>6</span> et dum ex eodem loco specularetur adventum eius vidit a longe et

ilico agnovit venientem filium suum et currens nuntiavit viro suo dicens ecce

venit filius tuus</p>
<p><span class=c>7</span> dixitque Rafahel ad Tobiam adubi introieris domum tuam statim

adora Dominum Deum tuum et gratias agens ei accede ad patrem tuum et osculare

eum</p>
<p><span class=c>8</span> statimque lini super oculos eius ex felle isto piscis quod

portas tecum scias enim quoniam mox aperientur oculi eius et videbit pater tuus

lumen caeli et in aspectu tuo gaudebit</p>
<p><span class=c>9</span> tunc praecucurrit canis qui simul fuerat in via et quasi

nuntius adveniens blandimento suae caudae gaudebat</p>
<p><span class=c>10</span> unde contigit ut exsurgens caecus pater coepit offendens

pedibus currere et data manu puero occurrit in obviam filio suo</p>
<p><span class=c>11</span> et suscipiens osculatus est eum cum uxore sua et coeperunt

flere prae gaudio</p>
<p><span class=c>12</span> cumque adorassent Dominum et gratias egissent consederunt</p>
<p><span class=c>13</span> tunc sumens Tobias de felle piscis linivit oculos patri suo</p>
<p><span class=c>14</span> et sustinens quasi dimidiam fere horam coepit albugo ex oculis

eius quasi membrana ovi egredi</p>
<p><span class=c>15</span> quem adprehendens Tobias traxit ab oculis eius statimque visum

recepit</p>
<p><span class=c>16</span> et glorificabant Deum ipse videlicet et uxor eius et omnes qui

sciebant eum</p>
<p><span class=c>17</span> dicebatque Tobias benedico te Domine Deus Israhel quoniam tu

castigasti me et tu sanasti me et ecce video Tobiam filium meum</p>
<p><span class=c>18</span> ingressa est etiam post septem dies Sarra uxor filii eius et

omnes familiae et pecora sana et cameli et pecunia multa uxoris sed et alia

pecunia quam receperat a Gabelo</p>
<p><span class=c>19</span> et narravit parentibus suis omnia beneficia Dei quae fecisset

circa eum per hominem qui eum duxerat</p>
<p><span class=c>20</span> veneruntque Achior et Nabath consobrini Tobiae gaudentes ad

Tobin congratulantes ei de omnibus bonis quae circa illum ostenderat Deus</p>
<p><span class=c>21</span> et per septem dies epulantes omnes gaudio magno gavisi sunt</p>
<p><span class=gl>12</span> tunc vocavit ad se Tobias filium suum dixitque ei quid

possumus dare viro isti sancto qui venit tecum</p>
<p><span class=c>2</span> respondens Tobias dixit pater quam mercedem dabimus ei aut quid

dignum poterit esse beneficiis eius</p>
<p><span class=c>3</span> me duxit et reduxit sanum pecuniam a Gabelo ipse suscepit

uxorem ipse me habere fecit et daemonium ab ea conpescuit gaudium parentibus

eius fecit me ipsum a devoratione piscis eripuit te quoque fecit videre lumen

caeli et bonis omnibus per eum repleti sumus quid illi ad haec dignum poterimus

dare</p>
<p><span class=c>4</span> sed peto te pater mi ut roges eum si forte dignabitur

medietatem de omnibus quae adlata sunt sibi adsumere</p>
<p><span class=c>5</span> et vocantes eum pater scilicet et filius tulerunt eum in partem

et rogare coeperunt ut dignaretur dimidiam partem omnium quae adtulerant

acceptam habere</p>
<p><span class=c>6</span> tunc dixit eis occulte benedicite Deum caeli et coram omnibus

viventibus confitemini illi quoniam fecit vobiscum misericordiam suam</p>
<p><span class=c>7</span> etenim sacramentum regis abscondere bonum est opera autem Dei

revelare et confiteri honorificum est</p>
<p><span class=c>8</span> bona est oratio cum ieiunio et elemosyna magis quam thesauros

auri condere</p>
<p><span class=c>9</span> quoniam elemosyna a morte liberat et ipsa est quae purgat

peccata et faciet invenire vitam aeternam</p>
<p><span class=c>10</span> qui autem faciunt peccatum et iniquitatem hostes sunt animae

suae</p>
<p><span class=c>11</span> manifesto ergo vobis veritatem et non abscondam a vobis

sermonem occultum</p>
<p><span class=c>12</span> quando orabas cum lacrimis et sepeliebas mortuos et

derelinquebas prandium et mortuos abscondebas per diem in domo tua et nocte

sepeliebas ego obtuli orationem tuam Domino</p>
<p><span class=c>13</span> et quia acceptus eras Deo necesse fuit ut temptatio probaret

te</p>
<p><span class=c>14</span> et nunc misit me Dominus ut curarem te et Sarram uxorem filii

tui a daemonio liberarem</p>
<p><span class=c>15</span> ego enim sum Rafahel angelus unus ex septem qui adstamus ante

Dominum</p>
<p><span class=c>16</span> cumque haec audissent turbati sunt et trementes ceciderunt

super faciem suam</p>
<p><span class=c>17</span> dixitque eis angelus pax vobis nolite timere</p>
<p><span class=c>18</span> etenim cum essem vobiscum per voluntatem Dei ipsum benedicite

et cantate illi</p>
<p><span class=c>19</span> videbar quidem vobiscum manducare et bibere sed ego cibo

invisibili et potu qui ab hominibus videri non potest utor</p>
<p><span class=c>20</span> tempus est ergo ut revertar ad eum qui me misit vos autem

benedicite Deum et narrate omnia mirabilia eius</p>
<p><span class=c>21</span> et cum haec dixisset ab aspectu eorum ablatus est et ultra eum

videre non potuerunt</p>
<p><span class=c>22</span> tunc prostrati per horas tres in faciem benedixerunt Deum et

exsurgentes narraverunt omnia mirabilia eius</p>
<p><span class=gl>13</span> aperiens autem Tobias senior os suum benedixit Dominum et

dixit magnus es Domine in aeternum et in omnia saecula regnum tuum</p>
<p><span class=c>2</span> quoniam tu flagellas et salvas deducis ad infernum et reducis

et non est qui effugiat manum tuam</p>
<p><span class=c>3</span> confitemini Domino filii Israhel et in conspectu gentium

laudate eum</p>
<p><span class=c>4</span> quoniam ideo dispersit vos inter gentes quae ignorant eum ut

vos narretis mirabilia eius et faciatis scire eos quia non est alius Deus

omnipotens praeter eum</p>
<p><span class=c>5</span> ipse castigavit nos propter iniquitates nostras et ipse

salvabit nos propter misericordiam suam</p>
<p><span class=c>6</span> aspicite ergo quae fecit vobiscum et cum timore et tremore

confitemini illi regemque saeculorum exaltate in operibus vestris</p>
<p><span class=c>7</span> ego autem in terra captivitatis meae confitebor illi quoniam

ostendit maiestatem suam in gentem peccatricem</p>
<p><span class=c>8</span> convertimini itaque peccatores et facite iustitiam coram Deo

credentes quod faciat vobiscum misericordiam suam</p>
<p><span class=c>9</span> ego autem et anima mea in eo laetabimur</p>
<p><span class=c>10</span> benedicite Dominum omnes electi eius agite dies laetitiae et confitemini

illi</p>
<p><span class=c>11</span> Hierusalem civitas Dei castigavit te Dominus in operibus

manuum tuarum</p>
<p><span class=c>12</span> confitere Domino in bonis et benedic Deum saeculorum ut

reaedificet in te tabernaculum suum et revocet ad te omnes captivos et gaudeas

in omnia saecula saeculorum</p>
<p><span class=c>13</span> luce splendida fulgebis et omnes fines terrae adorabunt te</p>
<p><span class=c>14</span> nationes ex longinquo ad te venient et munera deferentes

adorabunt Dominum in te et terram tuam in sanctificatione habebunt</p>
<p><span class=c>15</span> nomen magnum invocabunt in te</p>
<p><span class=c>16</span> maledicti erunt qui contempserint te et condemnati erunt omnes

qui blasphemaverint te benedictique erunt qui aedificaverint te</p>
<p><span class=c>17</span> tu autem laetaberis in filiis tuis quoniam omnes benedicentur

et congregabuntur ad Dominum</p>
<p><span class=c>18</span> beati omnes qui diligunt te et qui gaudent super pace tua</p>
<p><span class=c>19</span> anima mea benedic Dominum quoniam liberavit Hierusalem

civitatem suam</p>
<p><span class=c>20</span> beatus ero si fuerint reliquiae seminis mei ad videndam

claritatem Hierusalem</p>
<p><span class=c>21</span> portae Hierusalem ex sapphyro et zmaragdo aedificabuntur et ex

lapide pretioso omnis circuitus murorum eius</p>
<p><span class=c>22</span> ex lapide candido et mundo omnes plateae eius sternentur et

per vicos eius alleluia cantabitur</p>
<p><span class=c>23</span> benedictus Dominus qui excitavit eam ut sit regnum eius in

saecula saeculorum super eam amen</p>
<p><span class=gl>14</span> et consummati sunt sermones Tobi et posteaquam inluminatus

est vixit annis quadraginta duobus et vidit filios nepotum suorum</p>
<p><span class=c>2</span> conpletis itaque annis centum duobus sepultus est honorifice in

Nineven</p>
<p><span class=c>3</span> quinquaginta namque et sex annorum oculorum lumen amisit

sexagenarius vero recepit</p>
<p><span class=c>4</span> reliquum vero vitae suae in gaudio fuit et cum bono profectu

timoris Dei perrexit in pace</p>
<p><span class=c>5</span> in hora autem mortis suae vocavit ad se Tobiam filium suum et

septem iuvenes filios eius nepotes suos dixitque eis</p>
<p><span class=c>6</span> prope erit interitus Nineven non enim excidit verbum Dei et

fratres nostri qui dispersi sunt a terra Israhel revertentur ad eam</p>
<p><span class=c>7</span> omnis autem deserta terra eius replebitur et domus Dei quae in

ea incensa est iterum reaedificabitur ibique revertentur omnes timentes Deum</p>
<p><span class=c>8</span> et relinquent gentes idola sua et venient in Hierusalem et

inhabitabunt in ea</p>
<p><span class=c>9</span> et gaudebunt in ea omnes adorantes regem Israhel</p>
<p><span class=c>10</span> audite ergo filii mei patrem vestrum servite Domino in

veritate et inquirite ut faciatis quae sunt placita illi</p>
<p><span class=c>11</span> et filiis vestris mandate ut faciant iustitias et elemosynas

ut sint memores Dei et benedicant eum in omni tempore in veritate et in tota

virtute sua</p>
<p><span class=c>12</span> nunc ergo filii audite me et nolite manere hic sed quacumque

die sepelieritis matrem vestram circa me in uno sepulchro ex eo dirigite

gressus vestros ut exeatis hinc</p>
<p><span class=c>13</span> video enim quoniam iniquitas eius finem dabit ei</p>
<p><span class=c>14</span> factum est autem post obitum matris suae Tobias abscessit ex

Nineven cum uxore sua et filiis et reversus est ad soceros suos</p>
<p><span class=c>15</span> invenitque eos incolomes in senectute bona et curam eorum

gessit et ipse clausit oculos eorum et omnem hereditatem domus Raguhel ipse

percepit viditque quintam generationem filios filiorum suorum</p>
<p><span class=c>16</span> et conpletis annis nonaginta et novem in timore Domini cum

gaudio sepelierunt eum</p>
<p><span class=c>17</span> omnis cognatio eius et omnis generatio eius in bona vita et

sancta conversatione permansit ita ut accepti essent tam Deo quam hominibus et

cunctis habitatoribus terrae</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="ma1.htm">Poster</a></p>
</td></tr>
</table>









		


</body>
</html>

