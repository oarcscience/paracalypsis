<html>
<head>
<title>Vulgata. Ad Timotheum I</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Timotheum I</h2>
<p><span class=gl>1</span> Paulus apostolus Christi Iesu secundum imperium Dei

salvatoris nostri et Christi Iesu spei nostrae</p>
<p><span class=c>2</span> Timotheo dilecto filio in fide gratia misericordia pax a Deo

Patre et Christo Iesu Domino nostro</p>
<p><span class=c>3</span> sicut rogavi te ut remaneres Ephesi cum irem in Macedoniam ut

denuntiares quibusdam ne aliter docerent</p>
<p><span class=c>4</span> neque intenderent fabulis et genealogiis interminatis quae

quaestiones praestant magis quam aedificationem Dei quae est in fide</p>
<p><span class=c>5</span> finis autem praecepti est caritas de corde puro et conscientia

bona et fide non ficta</p>
<p><span class=c>6</span> a quibus quidam aberrantes conversi sunt in vaniloquium</p>
<p><span class=c>7</span> volentes esse legis doctores non intellegentes neque quae

loquuntur neque de quibus adfirmant</p>
<p><span class=c>8</span> scimus autem quia bona est lex si quis ea legitime utatur</p>
<p><span class=c>9</span> sciens hoc quia iusto lex non est posita sed iniustis et non

subditis impiis et peccatoribus sceleratis et contaminatis patricidis et

matricidis homicidis</p>
<p><span class=c>10</span> fornicariis masculorum concubitoribus plagiariis mendacibus

periuris et si quid aliud sanae doctrinae adversatur</p>
<p><span class=c>11</span> quae est secundum evangelium gloriae beati Dei quod creditum

est mihi</p>
<p><span class=c>12</span> gratias ago ei qui me confortavit Christo Iesu Domino nostro

quia fidelem me existimavit ponens in ministerio</p>
<p><span class=c>13</span> qui prius fui blasphemus et persecutor et contumeliosus sed

misericordiam consecutus sum quia ignorans feci in incredulitate</p>
<p><span class=c>14</span> superabundavit autem gratia Domini nostri cum fide et

dilectione quae est in Christo Iesu</p>
<p><span class=c>15</span> fidelis sermo et omni acceptione dignus quia Christus Iesus

venit in mundum peccatores salvos facere quorum primus ego sum</p>
<p><span class=c>16</span> sed ideo misericordiam consecutus sum ut in me primo

ostenderet Christus Iesus omnem patientiam ad deformationem eorum qui credituri

sunt illi in vitam aeternam</p>
<p><span class=c>17</span> regi autem saeculorum inmortali invisibili soli Deo honor et

gloria in saecula saeculorum amen</p>
<p><span class=c>18</span> hoc praeceptum commendo tibi fili Timothee secundum

praecedentes in te prophetias ut milites in illis bonam militiam</p>
<p><span class=c>19</span> habens fidem et bonam conscientiam quam quidam repellentes

circa fidem naufragaverunt</p>
<p><span class=c>20</span> ex quibus est Hymeneus et Alexander quos tradidi Satanae ut

discant non blasphemare</p>
<p><span class=gl>2</span> obsecro igitur primo omnium fieri obsecrationes orationes

postulationes gratiarum actiones pro omnibus hominibus</p>
<p><span class=c>2</span> pro regibus et omnibus qui in sublimitate sunt ut quietam et

tranquillam vitam agamus in omni pietate et castitate</p>
<p><span class=c>3</span> hoc enim bonum est et acceptum coram salutari nostro Deo</p>
<p><span class=c>4</span> qui omnes homines vult salvos fieri et ad agnitionem veritatis

venire</p>
<p><span class=c>5</span> unus enim Deus unus et mediator Dei et hominum homo Christus

Iesus</p>
<p><span class=c>6</span> qui dedit redemptionem semet ipsum pro omnibus testimonium

temporibus suis</p>
<p><span class=c>7</span> in quo positus sum ego praedicator et apostolus veritatem dico

non mentior doctor gentium in fide et veritate</p>
<p><span class=c>8</span> volo ergo viros orare in omni loco levantes puras manus sine

ira et disceptatione</p>
<p><span class=c>9</span> similiter et mulieres in habitu ornato cum verecundia et

sobrietate ornantes se non in tortis crinibus aut auro aut margaritis vel veste

pretiosa</p>
<p><span class=c>10</span> sed quod decet mulieres promittentes pietatem per opera bona</p>
<p><span class=c>11</span> mulier in silentio discat cum omni subiectione</p>
<p><span class=c>12</span> docere autem mulieri non permitto neque dominari in virum sed

esse in silentio</p>
<p><span class=c>13</span> Adam enim primus formatus est deinde Eva</p>
<p><span class=c>14</span> et Adam non est seductus mulier autem seducta in

praevaricatione fuit</p>
<p><span class=c>15</span> salvabitur autem per filiorum generationem si permanserint in

fide et dilectione et sanctificatione cum sobrietate</p>
<p><span class=gl>3</span> fidelis sermo si quis episcopatum desiderat bonum opus

desiderat</p>
<p><span class=c>2</span> oportet ergo episcopum inreprehensibilem esse unius uxoris

virum sobrium prudentem ornatum hospitalem doctorem</p>
<p><span class=c>3</span> non vinolentum non percussorem sed modestum non litigiosum non

cupidum</p>
<p><span class=c>4</span> suae domui bene praepositum filios habentem subditos cum omni

castitate</p>
<p><span class=c>5</span> si quis autem domui suae praeesse nescit quomodo ecclesiae Dei

diligentiam habebit</p>
<p><span class=c>6</span> non neophytum ne in superbia elatus in iudicium incidat diaboli</p>
<p><span class=c>7</span> oportet autem illum et testimonium habere bonum ab his qui

foris sunt ut non in obprobrium incidat et laqueum diaboli</p>
<p><span class=c>8</span> diaconos similiter pudicos non bilingues non multo vino deditos

non turpe lucrum sectantes</p>
<p><span class=c>9</span> habentes mysterium fidei in conscientia pura</p>
<p><span class=c>10</span> et hii autem probentur primum et sic ministrent nullum crimen

habentes</p>
<p><span class=c>11</span> mulieres similiter pudicas non detrahentes sobrias fideles in

omnibus</p>
<p><span class=c>12</span> diacones sint unius uxoris viri qui filiis suis bene praesunt

et suis domibus</p>
<p><span class=c>13</span> qui enim bene ministraverint gradum sibi bonum adquirent et

multam fiduciam in fide quae est in Christo Iesu</p>
<p><span class=c>14</span> haec tibi scribo sperans venire ad te cito</p>
<p><span class=c>15</span> si autem tardavero ut scias quomodo oporteat te in domo Dei

conversari quae est ecclesia Dei vivi columna et firmamentum veritatis</p>
<p><span class=c>16</span> et manifeste magnum est pietatis sacramentum quod manifestatum

est in carne iustificatum est in spiritu apparuit angelis praedicatum est

gentibus creditum est in mundo adsumptum est in gloria</p>
<p><span class=gl>4</span> Spiritus autem manifeste dicit quia in novissimis temporibus

discedent quidam a fide adtendentes spiritibus erroris et doctrinis daemoniorum</p>
<p><span class=c>2</span> in hypocrisi loquentium mendacium et cauteriatam habentium suam

conscientiam</p>
<p><span class=c>3</span> prohibentium nubere abstinere a cibis quos Deus creavit ad

percipiendum cum gratiarum actione fidelibus et his qui cognoverunt veritatem</p>
<p><span class=c>4</span> quia omnis creatura Dei bona et nihil reiciendum quod cum

gratiarum actione percipitur</p>
<p><span class=c>5</span> sanctificatur enim per verbum Dei et orationem</p>
<p><span class=c>6</span> haec proponens fratribus bonus eris minister Christi Iesu

enutritus verbis fidei et bonae doctrinae quam adsecutus es</p>
<p><span class=c>7</span> ineptas autem et aniles fabulas devita exerce te ipsum ad

pietatem</p>
<p><span class=c>8</span> nam corporalis exercitatio ad modicum utilis est pietas autem

ad omnia utilis est promissionem habens vitae quae nunc est et futurae</p>
<p><span class=c>9</span> fidelis sermo et omni acceptione dignus</p>
<p><span class=c>10</span> in hoc enim laboramus et maledicimur quia speravimus in Deum

vivum qui est salvator omnium hominum maxime fidelium</p>
<p><span class=c>11</span> praecipe haec et doce</p>
<p><span class=c>12</span> nemo adulescentiam tuam contemnat sed exemplum esto fidelium

in verbo in conversatione in caritate in fide in castitate</p>
<p><span class=c>13</span> dum venio adtende lectioni exhortationi doctrinae</p>
<p><span class=c>14</span> noli neglegere gratiam quae in te est quae data est tibi per

prophetiam cum inpositione manuum presbyterii</p>
<p><span class=c>15</span> haec meditare in his esto ut profectus tuus manifestus sit

omnibus</p>
<p><span class=c>16</span> adtende tibi et doctrinae insta in illis hoc enim faciens et

te ipsum salvum facies et qui te audiunt</p>
<p><span class=gl>5</span> seniorem ne increpaveris sed obsecra ut patrem iuvenes ut

fratres</p>
<p><span class=c>2</span> anus ut matres iuvenculas ut sorores in omni castitate</p>
<p><span class=c>3</span> viduas honora quae vere viduae sunt</p>
<p><span class=c>4</span> si qua autem vidua filios aut nepotes habet discant primum

domum suam regere et mutuam vicem reddere parentibus hoc enim acceptum est

coram Deo</p>
<p><span class=c>5</span> quae autem vere vidua est et desolata speravit in Deum et

instat obsecrationibus et orationibus nocte ac die</p>
<p><span class=c>6</span> nam quae in deliciis est vivens mortua est</p>
<p><span class=c>7</span> et hoc praecipe ut inreprehensibiles sint</p>
<p><span class=c>8</span> si quis autem suorum et maxime domesticorum curam non habet

fidem negavit et est infideli deterior</p>
<p><span class=c>9</span> vidua eligatur non minus sexaginta annorum quae fuerit unius

viri uxor</p>
<p><span class=c>10</span> in operibus bonis testimonium habens si filios educavit si

hospitio recepit si sanctorum pedes lavit si tribulationem patientibus

subministravit si omne opus bonum subsecuta est</p>
<p><span class=c>11</span> adulescentiores autem viduas devita cum enim luxuriatae

fuerint in Christo nubere volunt</p>
<p><span class=c>12</span> habentes damnationem quia primam fidem irritam fecerunt</p>
<p><span class=c>13</span> simul autem et otiosae discunt circumire domos non solum

otiosae sed et verbosae et curiosae loquentes quae non oportet</p>
<p><span class=c>14</span> volo ergo iuveniores nubere filios procreare matres familias

esse nullam occasionem dare adversario maledicti gratia</p>
<p><span class=c>15</span> iam enim quaedam conversae sunt retro Satanan</p>
<p><span class=c>16</span> si qua fidelis habet viduas subministret illis et non gravetur

ecclesia ut his quae vere viduae sunt sufficiat</p>
<p><span class=c>17</span> qui bene praesunt presbyteri duplici honore digni habeantur

maxime qui laborant in verbo et doctrina</p>
<p><span class=c>18</span> dicit enim scriptura non infrenabis os bovi trituranti et

dignus operarius mercede sua</p>
<p><span class=c>19</span> adversus presbyterum accusationem noli recipere nisi sub

duobus et tribus testibus</p>
<p><span class=c>20</span> peccantes coram omnibus argue ut et ceteri timorem habeant</p>
<p><span class=c>21</span> testor coram Deo et Christo Iesu et electis angelis ut haec

custodias sine praeiudicio nihil faciens in aliam partem declinando</p>
<p><span class=c>22</span> manus cito nemini inposueris neque communicaveris peccatis alienis

te ipsum castum custodi</p>
<p><span class=c>23</span> noli adhuc aquam bibere sed vino modico utere propter

stomachum tuum et frequentes tuas infirmitates</p>
<p><span class=c>24</span> quorundam hominum peccata manifesta sunt praecedentia ad

iudicium quosdam autem et subsequuntur</p>
<p><span class=c>25</span> similiter et facta bona manifesta sunt et quae aliter se

habent abscondi non possunt</p>
<p><span class=gl>6</span> quicumque sunt sub iugo servi dominos suos omni honore

dignos arbitrentur ne nomen Domini et doctrina blasphemetur</p>
<p><span class=c>2</span> qui autem fideles habent dominos non contemnant quia fratres

sunt sed magis serviant quia fideles sunt et dilecti qui beneficii participes

sunt haec doce et exhortare</p>
<p><span class=c>3</span> si quis aliter docet et non adquiescit sanis sermonibus Domini

nostri Iesu Christi et ei quae secundum pietatem est doctrinae</p>
<p><span class=c>4</span> superbus nihil sciens sed languens circa quaestiones et pugnas

verborum ex quibus oriuntur invidiae contentiones blasphemiae suspiciones malae</p>
<p><span class=c>5</span> conflictationes hominum mente corruptorum et qui veritate

privati sunt existimantium quaestum esse pietatem</p>
<p><span class=c>6</span> est autem quaestus magnus pietas cum sufficientia</p>
<p><span class=c>7</span> nihil enim intulimus in mundum haut dubium quia nec auferre

quid possumus</p>
<p><span class=c>8</span> habentes autem alimenta et quibus tegamur his contenti sumus</p>
<p><span class=c>9</span> nam qui volunt divites fieri incidunt in temptationem et

laqueum et desideria multa inutilia et nociva quae mergunt homines in interitum

et perditionem</p>
<p><span class=c>10</span> radix enim omnium malorum est cupiditas quam quidam appetentes

erraverunt a fide et inseruerunt se doloribus multis</p>
<p><span class=c>11</span> tu autem o homo Dei haec fuge sectare vero iustitiam pietatem

fidem caritatem patientiam mansuetudinem</p>
<p><span class=c>12</span> certa bonum certamen fidei adprehende vitam aeternam in qua

vocatus es et confessus bonam confessionem coram multis testibus</p>
<p><span class=c>13</span> praecipio tibi coram Deo qui vivificat omnia et Christo Iesu

qui testimonium reddidit sub Pontio Pilato bonam confessionem</p>
<p><span class=c>14</span> ut serves mandatum sine macula inreprehensibile usque in

adventum Domini nostri Iesu Christi</p>
<p><span class=c>15</span> quem suis temporibus ostendet beatus et solus potens rex regum

et Dominus dominantium</p>
<p><span class=c>16</span> qui solus habet inmortalitatem lucem habitans inaccessibilem

quem vidit nullus hominum sed nec videre potest cui honor et imperium

sempiternum amen</p>
<p><span class=c>17</span> divitibus huius saeculi praecipe non sublime sapere neque

sperare in incerto divitiarum sed in Deo qui praestat nobis omnia abunde ad

fruendum</p>
<p><span class=c>18</span> bene agere divites fieri in operibus bonis facile tribuere

communicare</p>
<p><span class=c>19</span> thesaurizare sibi fundamentum bonum in futurum ut adprehendant

veram vitam</p>
<p><span class=c>20</span> o Timothee depositum custodi devitans profanas vocum novitates

et oppositiones falsi nominis scientiae</p>
<p><span class=c>21</span> quam quidam promittentes circa fidem exciderunt gratia tecum</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="ti2.htm">Poster</a></p>
</td></tr>
</table>









		


</body>
</html>

