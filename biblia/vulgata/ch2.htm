<html>
<head>
<title>Vulgata. Paralipomenon II</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Paralipomenon II</h2>
<p><span class=gl>1</span> confortatus est ergo Salomon filius David in regno suo et

Dominus erat cum eo et magnificavit eum in excelsum</p>
<p><span class=c>2</span> praecepitque Salomon universo Israheli tribunis et

centurionibus et ducibus et iudicibus omnis Israhel et principibus familiarum</p>
<p><span class=c>3</span> et abiit cum universa multitudine in excelsum Gabaon ubi erat

tabernaculum foederis Dei quod fecit Moses famulus Dei in solitudine</p>
<p><span class=c>4</span> arcam autem Dei adduxerat David de Cariathiarim in locum quem

paraverat ei et ubi fixerat illi tabernaculum hoc est in Hierusalem</p>
<p><span class=c>5</span> altare quoque aeneum quod fabricatus fuerat Beselehel filius

Uri filii Ur ibi erat coram tabernaculo Domini quod et requisivit Salomon et

omnis ecclesia</p>
<p><span class=c>6</span> ascenditque Salomon ad altare aeneum coram tabernaculo foederis

Domini et obtulit in eo mille hostias</p>
<p><span class=c>7</span> ecce autem in ipsa nocte apparuit ei Deus dicens postula quod

vis ut dem tibi</p>
<p><span class=c>8</span> dixitque Salomon Deo tu fecisti cum David patre meo

misericordiam magnam et constituisti me regem pro eo</p>
<p><span class=c>9</span> nunc igitur Domine Deus impleatur sermo tuus quem pollicitus es

David patri meo tu enim fecisti me regem super populum tuum multum qui tam

innumerabilis est quam pulvis terrae</p>
<p><span class=c>10</span> da mihi sapientiam et intellegentiam ut egrediar coram populo

tuo et ingrediar quis enim potest hunc populum tuum digne qui tam grandis est

iudicare</p>
<p><span class=c>11</span> dixit autem Deus ad Salomonem quia hoc magis placuit cordi tuo

et non postulasti divitias et substantiam et gloriam neque animas eorum qui te

oderunt sed nec dies vitae plurimos petisti autem sapientiam et scientiam ut

iudicare possis populum meum super quem constitui te regem</p>
<p><span class=c>12</span> sapientia et scientia data sunt tibi divitias autem et

substantiam et gloriam dabo tibi ita ut nullus in regibus nec ante te nec post

te fuerit similis tui</p>
<p><span class=c>13</span> venit ergo Salomon ab excelso Gabaon in Hierusalem coram

tabernaculo foederis et regnavit super Israhel</p>
<p><span class=c>14</span> congregavitque sibi currus et equites et facti sunt ei mille

quadringenti currus et duodecim milia equitum et fecit eos esse in urbibus

quadrigarum et cum rege in Hierusalem</p>
<p><span class=c>15</span> praebuitque rex argentum et aurum in Hierusalem quasi lapides

et cedros quasi sycomoros quae nascuntur in campestribus multitudine magna</p>
<p><span class=c>16</span> adducebantur autem ei et equi de Aegypto et de Coa a

negotiatoribus regis qui ibant et coemebant pretio</p>
<p><span class=c>17</span> quadrigam equorum sescentis argenteis et equum centum

quinquaginta similiter de universis regnis Cettheorum et a regibus Syriae

emptio celebrabatur</p>
<p><span class=gl>2</span> decrevit autem Salomon aedificare domum nomini Domini et

palatium sibi</p>
<p><span class=c>2</span> et numeravit septuaginta milia virorum portantium umeris et

octoginta milia qui caederent lapides in montibus praepositosque eorum tria

milia sescentos</p>
<p><span class=c>3</span> misit quoque ad Hiram regem Tyri dicens sicut egisti cum David

patre meo et misisti ei ligna cedrina ut aedificaret sibi domum in qua et

habitavit</p>
<p><span class=c>4</span> sic fac mecum ut aedificem domum nomini Domini Dei mei et

consecrem eam ad adolendum incensum coram illo et fumiganda aromata et ad

propositionem panum sempiternam et holocaustomata mane et vespere sabbatis quoque

et neomeniis et sollemnitatibus Domini Dei nostri in sempiternum quae mandata

sunt Israheli</p>
<p><span class=c>5</span> domus autem quam aedificare cupio magna est magnus est enim

Deus noster super omnes deos</p>
<p><span class=c>6</span> quis ergo poterit praevalere ut aedificet ei dignam domum si

caelum et caeli caelorum capere eum non queunt quantus ego sum ut possim ei

aedificare domum sed ad hoc tantum ut adoleatur incensum coram illo</p>
<p><span class=c>7</span> mitte igitur mihi virum eruditum qui noverit operari in auro et

argento aere ferro purpura coccino et hyacintho et qui sciat scalpere celata

cum his artificibus quos mecum habeo in Iudaea et in Hierusalem quos

praeparavit David pater meus</p>
<p><span class=c>8</span> sed et ligna cedrina mitte mihi et arceuthina et pinea de

Libano scio enim quod servi tui noverint caedere ligna de Libano et erunt servi

mei cum servis tuis</p>
<p><span class=c>9</span> ut parentur mihi ligna plurima domus enim quam cupio aedificare

magna est nimis et inclita</p>
<p><span class=c>10</span> praeterea operariis qui caesuri sunt ligna servis tuis dabo in

cibaria tritici choros viginti milia et hordei choros totidem olei quoque sata

viginti milia</p>
<p><span class=c>11</span> dixit autem Hiram rex Tyri per litteras quas miserat Salomoni

quia dilexit Dominus populum suum idcirco te regnare fecit super eum</p>
<p><span class=c>12</span> et addidit dicens benedictus Dominus Deus Israhel qui fecit

caelum et terram qui dedit David regi filium sapientem et eruditum et sensatum

atque prudentem ut aedificaret domum Domino et palatium sibi</p>
<p><span class=c>13</span> misi ergo tibi virum prudentem et scientissimum Hiram patrem

meum</p>
<p><span class=c>14</span> filium mulieris de filiabus cuius pater Tyrius fuit qui

noverit operari in auro et argento et aere et ferro et marmore et lignis in

purpura quoque et hyacintho et bysso et coccino et qui sciat celare omnem

scalpturam et adinvenire prudenter quodcumque in opere necessarium est cum

artificibus tuis et cum artificibus domini mei David patris tui</p>
<p><span class=c>15</span> triticum ergo et hordeum et oleum et vinum quae pollicitus es

domine mi mitte servis tuis</p>
<p><span class=c>16</span> nos autem caedemus ligna de Libano quot necessaria habueris et

adplicabimus ea ratibus per mare in Ioppe tuum erit transferre ea in Hierusalem</p>
<p><span class=c>17</span> numeravit igitur Salomon omnes viros proselytos qui erant in

terra Israhel post dinumerationem quam dinumeravit David pater eius et inventi

sunt centum quinquaginta milia et tria milia sescenti</p>
<p><span class=c>18</span> fecitque ex eis septuaginta milia qui umeris onera portarent

et octoginta milia qui lapides in montibus caederent tria milia autem et

sescentos praepositos operum populi</p>
<p><span class=gl>3</span> et coepit Salomon aedificare domum Domini in Hierusalem in

monte Moria qui demonstratus fuerat David patri eius in loco quem paraverat

David in area Ornan Iebusei</p>
<p><span class=c>2</span> coepit autem aedificare mense secundo anno quarto regni sui</p>
<p><span class=c>3</span> et haec sunt fundamenta quae iecit Salomon ut aedificaret domum

Dei longitudinis cubitos in mensura prima sexaginta latitudinis cubitos viginti</p>
<p><span class=c>4</span> porticum vero ante frontem quae tendebatur in longum iuxta

mensuram latitudinis domus cubitorum viginti porro altitudo centum viginti

cubitorum erat et deauravit eam intrinsecus auro mundissimo</p>
<p><span class=c>5</span> domum quoque maiorem texit tabulis ligneis abiegnis et lamminas

auri obrizi adfixit per totum scalpsitque in ea palmas et quasi catenulas se

invicem conplectentes</p>
<p><span class=c>6</span> stravit quoque pavimentum templi pretiosissimo marmore decore

multo</p>
<p><span class=c>7</span> porro aurum erat probatissimum de cuius lamminis texit domum et

trabes eius et postes et parietes et ostia et celavit cherubin in parietibus</p>
<p><span class=c>8</span> fecit quoque domum sancti sanctorum longitudinem iuxta

latitudinem domus cubitorum viginti et latitudinem similiter viginti cubitorum

et lamminis aureis texit eam quasi talentis sescentis</p>
<p><span class=c>9</span> sed et clavos fecit aureos ita ut singuli clavi siclos

quinquagenos adpenderent cenacula quoque texit auro</p>
<p><span class=c>10</span> fecit etiam in domo sancti sanctorum cherubin duo opere

statuario et texit eos auro</p>
<p><span class=c>11</span> alae cherubin viginti cubitis extendebantur ita ut una ala

haberet cubitos quinque et tangeret parietem domus et altera quinque cubitos

habens alam tangeret alterius cherub</p>
<p><span class=c>12</span> similiter cherub alterius ala quinque habebat cubitos et

tangebat parietem et ala eius altera quinque cubitorum alam cherub alterius

contingebat</p>
<p><span class=c>13</span> igitur alae utriusque cherubin expansae erant et extendebantur

per cubitos viginti ipsi autem stabant erectis pedibus et facies eorum versae

erant ad exteriorem domum</p>
<p><span class=c>14</span> fecit quoque velum ex hyacintho purpura coccino et bysso et

intexuit ei cherubin</p>
<p><span class=c>15</span> ante fores etiam templi duas columnas quae triginta et quinque

cubitos habebant altitudinis porro capita earum quinque cubitorum</p>
<p><span class=c>16</span> necnon et quasi catenulas in oraculo et superposuit eas

capitibus columnarum malagranata etiam centum quae catenulis interposuit</p>
<p><span class=c>17</span> ipsas quoque columnas posuit in vestibulo templi unam a

dextris et alteram a sinistris eam quae a dextris erat vocavit Iachin et quae

ad levam Booz</p>
<p><span class=gl>4</span> fecit quoque altare aeneum viginti cubitorum longitudinis et

viginti cubitorum latitudinis et decem cubitorum altitudinis</p>
<p><span class=c>2</span> mare etiam fusile decem cubitis a labio usque ad labium

rotundum per circuitum quinque cubitos habebat altitudinis et funiculus

triginta cubitorum ambiebat gyrum eius</p>
<p><span class=c>3</span> similitudo quoque boum erat subter illud et decem cubitis

quaedam extrinsecus celaturae quasi duobus versibus alvum maris circuibant

boves autem erant fusiles</p>
<p><span class=c>4</span> et ipsum mare super duodecim boves inpositum erat quorum tres

respiciebant aquilonem et alii tres occidentem porro tres alii meridiem et tres

qui reliqui erant orientem mare habentes superpositum posteriora autem boum

erant intrinsecus sub mari</p>
<p><span class=c>5</span> porro vastitas eius habebat mensuram palmi et labium illius

erat quasi labium calicis vel repandi lilii capiebatque mensurae tria milia

metretas</p>
<p><span class=c>6</span> fecit quoque concas decem et posuit quinque a dextris et

quinque a sinistris ut lavarent in eis omnia quae in holocaustum oblaturi erant

porro in mari sacerdotes lavabantur</p>
<p><span class=c>7</span> fecit autem et candelabra aurea decem secundum speciem qua

iussa erant fieri et posuit ea in templo quinque a dextris et quinque a

sinistris</p>
<p><span class=c>8</span> necnon et mensas decem posuitque eas in templo quinque a

dextris et quinque a sinistris fialas quoque aureas centum</p>
<p><span class=c>9</span> fecit etiam atrium sacerdotum et basilicam grandem et ostia in

basilica quae texit aere</p>
<p><span class=c>10</span> porro mare posuit in latere dextro contra orientem ad meridiem</p>
<p><span class=c>11</span> fecit autem Hiram lebetas quoque et creagras et fialas et

conplevit omne opus regis in domo Dei</p>
<p><span class=c>12</span> hoc est columnas duas et epistylia et capita et quasi quaedam

retiacula quae capita tegerent super epistylia</p>
<p><span class=c>13</span> malagranata quoque quadringenta et retiacula duo ita ut bini

ordines malagranatorum singulis retiaculis iungerentur quae protegerent

epistylia et capita columnarum</p>
<p><span class=c>14</span> bases etiam fecit et concas quas superposuit basibus</p>
<p><span class=c>15</span> mare unum bovesque duodecim sub mari</p>
<p><span class=c>16</span> et lebetas et creagras et fialas omnia vasa fecit Salomoni

Hiram pater eius in domo Domini ex aere mundissimo</p>
<p><span class=c>17</span> in regione Iordanis fudit ea rex in argillosa terra inter

Socchoth et Saredatha</p>
<p><span class=c>18</span> erat autem multitudo vasorum innumerabilis ita ut ignoraretur

pondus aeris</p>
<p><span class=c>19</span> fecitque Salomon omnia vasa domus Dei et altare aureum et

mensas et super eas panes propositionis</p>
<p><span class=c>20</span> candelabra quoque cum lucernis suis ut lucerent ante oraculum

iuxta ritum ex auro purissimo</p>
<p><span class=c>21</span> et florentia quaedam et lucernas et forcipes aureos omnia de

auro mundissimo facta sunt</p>
<p><span class=c>22</span> thymiamateria quoque et turibula et fialas et mortariola ex

auro purissimo et ostia celavit templi interioris id est in sancto sanctorum et

ostia templi forinsecus aurea sicque conpletum est omne opus quod fecit Salomon

in domo Domini</p>
<p><span class=gl>5</span> intulit igitur Salomon omnia quae voverat David pater suus

argentum et aurum et universa vasa posuit in thesauris domus Dei</p>
<p><span class=c>2</span> post quae congregavit maiores natu Israhel et cunctos principes

tribuum et capita familiarum de filiis Israhel in Hierusalem ut adducerent

arcam foederis Domini de civitate David quae est Sion</p>
<p><span class=c>3</span> venerunt igitur ad regem omnes viri Israhel in die sollemni

mensis septimi</p>
<p><span class=c>4</span> cumque venissent cuncti seniorum Israhel portaverunt Levitae

arcam</p>
<p><span class=c>5</span> et intulerunt eam et omnem paraturam tabernaculi porro vasa

sanctuarii quae erant in tabernaculo portaverunt sacerdotes cum Levitis</p>
<p><span class=c>6</span> rex autem Salomon et universus coetus Israhel et omnes qui

fuerant congregati ante arcam immolabant arietes et boves absque ullo numero

tanta enim erat multitudo victimarum</p>
<p><span class=c>7</span> et intulerunt sacerdotes arcam foederis Domini in locum suum id

est ad oraculum templi in sancta sanctorum subter alas cherubin</p>
<p><span class=c>8</span> ita ut cherubin expanderent alas suas super locum in quo posita

erat arca et ipsam arcam tegerent cum vectibus eius</p>
<p><span class=c>9</span> vectium autem quibus portabatur arca quia paululum longiores

erant capita parebant ante oraculum si vero quis paululum fuisset extrinsecus

eos videre non poterat fuit itaque arca ibi usque in praesentem diem</p>
<p><span class=c>10</span> nihilque erat aliud in arca nisi duae tabulae quas posuerat

Moses in Horeb quando legem dedit Dominus filiis Israhel egredientibus ex

Aegypto</p>
<p><span class=c>11</span> egressis autem sacerdotibus de sanctuario omnes enim

sacerdotes qui ibi potuerant inveniri sanctificati sunt nec adhuc illo tempore

vices et ministeriorum ordo inter eos divisus erat</p>
<p><span class=c>12</span> tam Levitae quam cantores id est et qui sub Asaph erant et qui

sub Heman et qui sub Idithun filii et fratres eorum vestiti byssinis cymbalis

et psalteriis et citharis concrepabant stantes ad orientalem plagam altaris

cumque eis sacerdotes centum viginti canentes tubis</p>
<p><span class=c>13</span> igitur cunctis pariter et tubis et voce et cymbalis et organis

et diversi generis musicorum concinentibus et vocem in sublime tollentibus

longe sonitus audiebatur ita ut cum Dominum laudare coepissent et dicere

confitemini Domino quoniam bonus quoniam in aeternum misericordia eius

impleretur domus Domini nube</p>
<p><span class=c>14</span> nec possent sacerdotes stare et ministrare propter caliginem

conpleverat enim gloria Domini domum Dei</p>
<p><span class=gl>6</span> tunc Salomon ait Dominus pollicitus est ut habitaret in

caligine</p>
<p><span class=c>2</span> ego autem aedificavi domum nomini eius ut habitaret ibi in

perpetuum</p>
<p><span class=c>3</span> et convertit faciem suam et benedixit universae multitudini

Israhel nam omnis turba stabat intenta et ait</p>
<p><span class=c>4</span> benedictus Dominus Deus Israhel qui quod locutus est David

patri meo opere conplevit dicens</p>
<p><span class=c>5</span> a die qua eduxi populum meum de terra Aegypti non elegi

civitatem de cunctis tribubus Israhel ut aedificaretur in ea domus nomini meo

neque elegi quemquam alium virum ut esset dux in populo meo Israhel</p>
<p><span class=c>6</span> sed elegi Hierusalem ut sit nomen meum in ea et elegi David ut

constituerem eum super populum meum Israhel</p>
<p><span class=c>7</span> cumque fuisset voluntatis David patris mei ut aedificaret domum

nomini Domini Dei Israhel</p>
<p><span class=c>8</span> dixit Dominus ad eum quia haec fuit voluntas tua ut aedificares

domum nomini meo bene quidem fecisti habere huiuscemodi voluntatem</p>
<p><span class=c>9</span> sed non tu aedificabis domum verum filius tuus qui egredietur

de lumbis tuis ipse aedificabit domum nomini meo</p>
<p><span class=c>10</span> conplevit ergo Dominus sermonem suum quem locutus fuerat et

ego surrexi pro David patre meo et sedi super thronum Israhel sicut locutus est

Dominus et aedificavi domum nomini Domini Dei Israhel</p>
<p><span class=c>11</span> et posui in ea arcam in qua est pactum Domini quod pepigit cum

filiis Israhel</p>
<p><span class=c>12</span> stetit ergo coram altare Domini ex adverso universae

multitudinis Israhel et extendit manus suas</p>
<p><span class=c>13</span> siquidem fecerat Salomon basem aeneam et posuerat eam in medio

basilicae habentem quinque cubitos longitudinis et quinque cubitos latitudinis

et tres cubitos in altum stetitque super eam et deinceps flexis genibus contra

universam multitudinem Israhel et palmis in caelum levatis</p>
<p><span class=c>14</span> ait Domine Deus Israhel non est similis tui Deus in caelo et

in terra qui custodis pactum et misericordiam cum servis tuis qui ambulant

coram te in toto corde suo</p>
<p><span class=c>15</span> qui praestitisti servo tuo David patri meo quaecumque locutus

fueras ei et quae ore promiseras opere conplesti sicut et praesens tempus

probat</p>
<p><span class=c>16</span> nunc ergo Domine Deus Israhel imple servo tuo patri meo David

quaecumque locutus es dicens non deficiet ex te vir coram me qui sedeat super

thronum Israhel ita tamen si custodierint filii tui vias suas et ambulaverint

in lege mea sicut et tu ambulasti coram me</p>
<p><span class=c>17</span> et nunc Domine Deus Israhel firmetur sermo tuus quem locutus

es servo tuo David</p>
<p><span class=c>18</span> ergone credibile est ut habitet Deus cum hominibus super

terram si caelum et caeli caelorum non te capiunt quanto magis domus ista quam

aedificavi</p>
<p><span class=c>19</span> sed ad hoc tantum facta est ut respicias orationem servi tui

et obsecrationem eius Domine Deus meus audias et preces quas fundit famulus

tuus coram te</p>
<p><span class=c>20</span> ut aperias oculos tuos super domum istam diebus et noctibus

super locum in quo pollicitus es ut invocaretur nomen tuum</p>
<p><span class=c>21</span> et exaudires orationem quam servus tuus orat in eo exaudi

preces famuli tui et populi tui Israhel quicumque oraverit in loco isto et

exaudi de habitaculo tuo id est de caelis et propitiare</p>
<p><span class=c>22</span> si peccaverit quispiam in proximum suum et iurare contra eum

paratus venerit seque maledicto constrinxerit coram altari in domo ista</p>
<p><span class=c>23</span> tu audies de caelo et facies iudicium servorum tuorum ita ut

reddas iniquo viam suam in caput proprium et ulciscaris iustum retribuens ei

secundum iustitiam suam</p>
<p><span class=c>24</span> si superatus fuerit populus tuus Israhel ab inimicis peccabunt

enim tibi et conversi egerint paenitentiam et obsecraverint nomen tuum et

fuerint deprecati in loco isto</p>
<p><span class=c>25</span> tu exaudi de caelo et propitiare peccato populi tui Israhel et

reduc eos in terram quam dedisti eis et patribus eorum</p>
<p><span class=c>26</span> si clauso caelo pluvia non fluxerit propter peccata populi et

deprecati te fuerint in loco isto et confessi nomini tuo et conversi a peccatis

suis cum eos adflixeris</p>
<p><span class=c>27</span> exaudi de caelo Domine et dimitte peccata servis tuis et

populi tui Israhel et doce eos viam bonam per quam ingrediantur et da pluviam

terrae quam dedisti populo tuo ad possidendum</p>
<p><span class=c>28</span> fames si orta fuerit in terra et pestilentia erugo et aurugo

et lucusta et brucus et hostes vastatis regionibus portas obsederint civitatis

omnisque plaga et infirmitas presserit</p>
<p><span class=c>29</span> si quis de populo tuo Israhel fuerit deprecatus cognoscens

plagam et infirmitatem suam et expanderit manus suas in domo hac</p>
<p><span class=c>30</span> tu exaudi de caelo de sublimi scilicet habitaculo tuo et

propitiare et redde unicuique secundum vias suas quas nosti eum habere in corde

suo tu enim solus nosti corda filiorum hominum</p>
<p><span class=c>31</span> ut timeant te et ambulent in viis tuis cunctis diebus quibus

vivunt super faciem terrae quam dedisti patribus nostris</p>
<p><span class=c>32</span> externum quoque qui non est de populo tuo Israhel si venerit

de terra longinqua propter nomen tuum magnum et propter manum tuam robustam et

brachium tuum extentum et adoraverit in loco isto</p>
<p><span class=c>33</span> tu exaudies de caelo firmissimo habitaculo tuo et facies

cuncta pro quibus invocaverit te ille peregrinus ut sciant omnes populi terrae

nomen tuum et timeant te sicut populus tuus Israhel et cognoscant quia nomen

tuum invocatum est super domum hanc quam aedificavi</p>
<p><span class=c>34</span> si egressus fuerit populus tuus ad bellum contra adversarios

suos per viam in qua miseris eos adorabunt te contra viam in qua civitas haec

est quam elegisti et domus quam aedificavi nomini tuo</p>
<p><span class=c>35</span> ut exaudias de caelo preces eorum et obsecrationem et

ulciscaris</p>
<p><span class=c>36</span> si autem et peccaverint tibi neque enim est homo qui non peccet

et iratus fueris eis et tradideris hostibus et captivos eos duxerint in terram

longinquam vel certe quae iuxta est</p>
<p><span class=c>37</span> et conversi corde suo in terra ad quam captivi ducti fuerant

egerint paenitentiam et deprecati te fuerint in terra captivitatis suae dicentes

peccavimus inique fecimus iniuste egimus</p>
<p><span class=c>38</span> et reversi fuerint ad te in toto corde suo et in tota anima

sua in terra captivitatis suae ad quam ducti sunt adorabunt te contra viam

terrae suae quam dedisti patribus eorum et urbis quam elegisti et domus quam

aedificavi nomini tuo</p>
<p><span class=c>39</span> ut exaudias de caelo hoc est de firmo habitaculo tuo preces

eorum et facias iudicium et dimittas populo tuo quamvis peccatori</p>
<p><span class=c>40</span> tu es enim Deus meus aperiantur quaeso oculi tui et aures tuae

intentae sint ad orationem quae fit in loco isto</p>
<p><span class=c>41</span> nunc igitur consurge Domine Deus in requiem tuam tu et arca

fortitudinis tuae sacerdotes tui Domine Deus induantur salute et sancti tui

laetentur in bonis</p>
<p><span class=c>42</span> Domine Deus ne averseris faciem christi tui memento

misericordiarum David servi tui</p>
<p><span class=gl>7</span> cumque conplesset Salomon fundens preces ignis descendit de

caelo et devoravit holocausta et victimas et maiestas Domini implevit domum</p>
<p><span class=c>2</span> nec poterant sacerdotes ingredi templum Domini eo quod

implesset maiestas Domini templum Domini</p>
<p><span class=c>3</span> sed et omnes filii Israhel videbant descendentem ignem et

gloriam Domini super domum et corruentes proni in terram super pavimentum

stratum lapide adoraverunt et laudaverunt Dominum quoniam bonus quoniam in

aeternum misericordia eius</p>
<p><span class=c>4</span> rex autem et omnis populus immolabant victimas coram Domino</p>
<p><span class=c>5</span> mactavit igitur rex Salomon hostias boum viginti duo milia

arietum centum viginti milia et dedicavit domum Dei rex et universus populus</p>
<p><span class=c>6</span> sacerdotes autem stabant in officiis suis et Levitae in organis

carminum Domini quae fecit David rex ad laudandum Dominum quoniam in aeternum

misericordia eius hymnos David canentes per manus suas porro sacerdotes

canebant tubis ante eos cunctusque Israhel stabat</p>
<p><span class=c>7</span> sanctificavit quoque Salomon medium atrii ante templum Domini

obtulerat enim ibi holocausta et adipes pacificorum quia altare aeneum quod

fecerat non poterat sustinere holocausta et sacrificia et adipes</p>
<p><span class=c>8</span> fecit ergo Salomon sollemnitatem in tempore illo septem diebus

et omnis Israhel cum eo ecclesia magna valde ab introitu Emath usque ad

torrentem Aegypti</p>
<p><span class=c>9</span> fecitque die octavo collectam eo quod dedicasset altare septem

diebus et sollemnitatem celebrasset diebus septem</p>
<p><span class=c>10</span> igitur in die vicesimo tertio mensis septimi dimisit populos

ad tabernacula sua laetantes atque gaudentes super bono quod fecerat Dominus

David et Salomoni et Israhel populo suo</p>
<p><span class=c>11</span> conplevitque Salomon domum Domini et domum regis et omnia quae

disposuerat in corde suo ut faceret in domo Domini et in domo sua et

prosperatus est</p>
<p><span class=c>12</span> apparuit autem ei Dominus nocte et ait audivi orationem tuam

et elegi locum istum mihi in domum sacrificii</p>
<p><span class=c>13</span> si clausero caelum et pluvia non fluxerit et mandavero et

praecepero lucustae ut devoret terram et misero pestilentiam in populum meum</p>
<p><span class=c>14</span> conversus autem populus meus super quos invocatum est nomen

meum deprecatus me fuerit et exquisierit faciem meam et egerit paenitentiam a

viis suis pessimis et ego exaudiam de caelo et propitius ero peccatis eorum et

sanabo terram eorum</p>
<p><span class=c>15</span> oculi quoque mei erunt aperti et aures meae erectae ad

orationem eius qui in loco isto oraverit</p>
<p><span class=c>16</span> elegi enim et sanctificavi locum istum ut sit nomen meum ibi

in sempiternum et permaneant oculi mei et cor meum ibi cunctis diebus</p>
<p><span class=c>17</span> tu quoque si ambulaveris coram me sicut ambulavit David pater

tuus et feceris iuxta omnia quae praecepi tibi et iustitias meas iudiciaque

servaveris</p>
<p><span class=c>18</span> suscitabo thronum regni tui sicut pollicitus sum David patri

tuo dicens non auferetur de stirpe tua vir qui sit princeps in Israhel</p>
<p><span class=c>19</span> si autem aversi fueritis et dereliqueritis iustitias meas et

praecepta mea quae proposui vobis et abeuntes servieritis diis alienis et

adoraveritis eos</p>
<p><span class=c>20</span> evellam vos de terra mea quam dedi vobis et domum hanc quam

sanctificavi nomini meo proiciam a facie mea et tradam eam in parabolam et in

exemplum cunctis populis</p>
<p><span class=c>21</span> et domus ista erit in proverbium universis transeuntibus et

dicent stupentes quare fecit Dominus sic terrae huic et domui huic</p>
<p><span class=c>22</span> respondebuntque quia dereliquerunt Dominum Deum patrum suorum

qui eduxit eos de terra Aegypti et adprehenderunt deos alienos et adoraverunt

eos atque coluerunt idcirco venerunt super eos universa haec mala</p>
<p><span class=gl>8</span> expletis autem viginti annis postquam aedificavit Salomon

domum Domini et domum suam</p>
<p><span class=c>2</span> civitates quas dederat Hiram Salomoni aedificavit et habitare

ibi fecit filios Israhel</p>
<p><span class=c>3</span> abiit quoque in Emath Suba et obtinuit eam</p>
<p><span class=c>4</span> et aedificavit Palmyram in deserto et alias civitates

munitissimas aedificavit in Emath</p>
<p><span class=c>5</span> extruxitque Bethoron superiorem et Bethoron inferiorem

civitates muratas habentes portas et vectes et seras</p>
<p><span class=c>6</span> Baalath etiam et omnes urbes firmissimas quae fuerunt Salomonis

cunctasque urbes quadrigarum et urbes equitum omnia quae voluit Salomon atque

disposuit aedificavit in Hierusalem et in Libano et in universa terra

potestatis suae</p>
<p><span class=c>7</span> omnem populum qui derelictus fuerat de Hettheis et Amorreis et

Ferezeis et Eveis et Iebuseis qui non erant de stirpe Israhel</p>
<p><span class=c>8</span> de filiis eorum et de posteris quos non interfecerant filii

Israhel subiugavit Salomon in tributarios usque in diem hanc</p>
<p><span class=c>9</span> porro de filiis Israhel non posuit ut servirent operibus regis

ipsi enim erant viri bellatores et duces primi et principes quadrigarum et

equitum eius</p>
<p><span class=c>10</span> omnes autem principes exercitus regis Salomonis fuerunt

ducenti quinquaginta qui erudiebant populum</p>
<p><span class=c>11</span> filiam vero Pharaonis transtulit de civitate David in domum

quam aedificaverat ei dixit enim non habitabit uxor mea in domo David regis

Israhel eo quod sanctificata sit quia ingressa est eam arca Domini</p>
<p><span class=c>12</span> tunc obtulit Salomon holocausta Domino super altare Domini

quod extruxerat ante porticum</p>
<p><span class=c>13</span> ut per singulos dies offerretur in eo iuxta praeceptum Mosi in

sabbatis et in kalendis et in festis diebus ter per annum id est in

sollemnitate azymorum et in sollemnitate ebdomadarum et in sollemnitate

tabernaculorum</p>
<p><span class=c>14</span> et constituit iuxta dispositionem David patris sui officia

sacerdotum in ministeriis suis et Levitas in ordine suo ut laudarent et

ministrarent coram sacerdotibus iuxta ritum uniuscuiusque diei et ianitores in

divisionibus suis per portam et portam sic enim praeceperat David homo Dei</p>
<p><span class=c>15</span> nec praetergressi sunt de mandatis regis tam sacerdotes quam

Levitae ex omnibus quae praeceperat et in custodiis thesaurorum</p>
<p><span class=c>16</span> omnes inpensas praeparatas habuit Salomon ex eo die quo

fundavit domum Domini usque in diem quo perfecit eam</p>
<p><span class=c>17</span> tunc abiit Salomon in Hesiongaber et in Ahilath ad oram maris

Rubri quae est in terra Edom</p>
<p><span class=c>18</span> misit autem ei Hiram per manum servorum suorum naves et nautas

gnaros maris et abierunt cum servis Salomonis in Ophir tuleruntque inde

quadringenta quinquaginta talenta auri et adtulerunt ad regem Salomonem</p>
<p><span class=gl>9</span> regina quoque Saba cum audisset famam Salomonis venit ut

temptaret eum enigmatibus in Hierusalem cum magnis opibus et camelis qui portabant

aromata et auri plurimum gemmasque pretiosas cumque venisset ad Salomonem

locuta est ei quaecumque erant in corde suo</p>
<p><span class=c>2</span> et exposuit ei Salomon omnia quae proposuerat nec quicquam fuit

quod ei non perspicuum fecerit</p>
<p><span class=c>3</span> quod postquam vidit sapientiam scilicet Salomonis et domum quam

aedificaverat</p>
<p><span class=c>4</span> necnon cibaria mensae eius et habitacula servorum et officia

ministrorum eius et vestimenta eorum pincernas quoque et vestes eorum et

victimas quas immolabat in domo Domini non erat prae stupore ultra in ea spiritus</p>
<p><span class=c>5</span> dixitque ad regem verus sermo quem audieram in terra mea de

virtutibus et sapientia tua</p>
<p><span class=c>6</span> non credebam narrantibus donec ipsa venissem et vidissent oculi

mei et probassem vix medietatem mihi sapientiae tuae fuisse narratam vicisti

famam virtutibus tuis</p>
<p><span class=c>7</span> beati viri tui et beati servi tui hii qui adsistunt coram te in

omni tempore et audiunt sapientiam tuam</p>
<p><span class=c>8</span> sit Dominus Deus tuus benedictus qui voluit te ordinare super

thronum suum regem Domini Dei tui quia diligit Deus Israhel et vult servare eum

in aeternum idcirco posuit te super eum regem ut facias iudicia atque iustitiam</p>
<p><span class=c>9</span> dedit autem regi centum viginti talenta auri et aromata multa

nimis et gemmas pretiosissimas non fuerunt aromata talia ut haec quae dedit

regina Saba regi Salomoni</p>
<p><span class=c>10</span> sed et servi Hiram cum servis Salomonis adtulerunt aurum de

Ophir et ligna thyina et gemmas pretiosissimas</p>
<p><span class=c>11</span> de quibus fecit rex de lignis scilicet thyinis gradus in domo

Domini et in domo regia citharas quoque et psalteria cantoribus numquam visa

sunt in terra Iuda ligna talia</p>
<p><span class=c>12</span> rex autem Salomon dedit reginae Saba cuncta quae voluit et

quae postulavit multo plura quam adtulerat ad eum quae reversa abiit in terram

suam cum servis suis</p>
<p><span class=c>13</span> erat autem pondus auri quod adferebatur Salomoni per annos

singulos sescenta sexaginta sex talenta auri</p>
<p><span class=c>14</span> excepta ea summa quam legati diversarum gentium et

negotiatores adferre consueverant omnesque reges Arabiae et satrapae terrarum

qui conportabant aurum et argentum Salomoni</p>
<p><span class=c>15</span> fecit igitur rex Salomon ducentas hastas aureas de summa

sescentorum aureorum qui in hastis singulis expendebantur</p>
<p><span class=c>16</span> trecenta quoque scuta aurea trecentorum aureorum quibus

tegebantur scuta singula posuitque ea rex in armamentario quod erat consitum

nemore</p>
<p><span class=c>17</span> fecit quoque rex solium eburneum grande et vestivit illud auro

mundissimo</p>
<p><span class=c>18</span> sexque gradus quibus ascendebatur ad solium et scabillum

aureum et brachiola duo altrinsecus et duos leones stantes iuxta brachiola</p>
<p><span class=c>19</span> sed et alios duodecim leunculos stantes super sex gradus ex

utraque parte non fuit tale solium in universis regnis</p>
<p><span class=c>20</span> omnia quoque vasa convivii regis erant aurea et vasa domus

saltus Libani ex auro purissimo argentum enim in diebus illis pro nihilo

reputabatur</p>
<p><span class=c>21</span> siquidem naves regis ibant in Tharsis cum servis Hiram semel

in annis tribus et deferebant inde aurum et argentum et ebur et simias et pavos</p>
<p><span class=c>22</span> magnificatus est igitur Salomon super omnes reges terrae

divitiis et gloria</p>
<p><span class=c>23</span> omnesque reges terrarum desiderabant faciem videre Salomonis

ut audirent sapientiam quam dederat Deus in corde eius</p>
<p><span class=c>24</span> et deferebant ei munera vasa argentea et aurea et vestes et

arma et aromata equos et mulos per singulos annos</p>
<p><span class=c>25</span> habuit quoque Salomon quadraginta milia equorum in stabulis et

curruum equitumque duodecim milia constituitque eos in urbibus quadrigarum et

ubi erat rex in Hierusalem</p>
<p><span class=c>26</span> exercuit etiam potestatem super cunctos reges a fluvio

Eufraten usque ad terram Philisthinorum id est usque ad terminos Aegypti</p>
<p><span class=c>27</span> tantamque copiam praebuit argenti in Hierusalem quasi lapidum

et cedrorum tantam multitudinem velut sycaminorum quae gignuntur in

campestribus</p>
<p><span class=c>28</span> adducebantur autem ei equi de Aegypto cunctisque regionibus</p>
<p><span class=c>29</span> reliqua vero operum Salomonis priorum et novissimorum scripta

sunt in verbis Nathan prophetae et in libris Ahiae Silonitis in visione quoque

Iaddo videntis contra Hieroboam filium Nabath</p>
<p><span class=c>30</span> regnavit autem Salomon in Hierusalem super omnem Israhel

quadraginta annis</p>
<p><span class=c>31</span> dormivitque cum patribus suis et sepelierunt eum in civitate

David regnavitque pro eo Roboam filius eius</p>
<p><span class=gl>10</span> profectus est autem Roboam in Sychem illuc enim cunctus

Israhel convenerat ut constituerent eum regem</p>
<p><span class=c>2</span> quod cum audisset Hieroboam filius Nabath qui erat in Aegypto

fugerat quippe illuc ante Salomonem statim reversus est</p>
<p><span class=c>3</span> vocaveruntque eum et venit cum universo Israhel et locuti sunt

ad Roboam dicentes</p>
<p><span class=c>4</span> pater tuus durissimo iugo nos pressit tu leviora impera patre

tuo qui nobis gravem inposuit servitutem et paululum de onere subleva ut

serviamus tibi</p>
<p><span class=c>5</span> qui ait post tres dies revertimini ad me cumque abisset populus</p>
<p><span class=c>6</span> iniit consilium cum senibus qui steterant coram patre eius

Salomone dum adviveret dicens quid datis consilii ut respondeam populo</p>
<p><span class=c>7</span> qui dixerunt ei si placueris populo huic et lenieris eos verbis

clementibus servient tibi omni tempore</p>
<p><span class=c>8</span> at ille reliquit consilium senum et cum iuvenibus tractare

coepit qui cum eo nutriti fuerant et erant in comitatu illius</p>
<p><span class=c>9</span> dixitque ad eos quid vobis videtur vel respondere quid debeo

populo huic qui dixit mihi subleva iugum quod inposuit nobis pater tuus</p>
<p><span class=c>10</span> at illi responderunt ut iuvenes et nutriti cum eo in deliciis

atque dixerunt sic loqueris populo qui dixit tibi pater tuus adgravavit iugum

nostrum tu subleva et sic respondebis eis minimus digitus meus grossior est

lumbis patris mei</p>
<p><span class=c>11</span> pater meus inposuit vobis iugum grave et ego maius pondus

adponam pater meus cecidit vos flagellis ego vero caedam scorpionibus</p>
<p><span class=c>12</span> venit ergo Hieroboam et universus populus ad Roboam die tertio

sicut praeceperat eis</p>
<p><span class=c>13</span> responditque rex dura derelicto consilio seniorum</p>
<p><span class=c>14</span> locutusque est iuxta iuvenum voluntatem pater meus grave vobis

inposuit iugum quod ego gravius faciam pater meus cecidit vos flagellis ego

vero caedam scorpionibus</p>
<p><span class=c>15</span> et non adquievit populi precibus erat enim voluntatis Dei ut

conpleretur sermo eius quem locutus fuerat per manum Ahiae Silonitis ad

Hieroboam filium Nabath</p>
<p><span class=c>16</span> populus autem universus rege duriora dicente sic locutus est

ad eum non est nobis pars in David neque hereditas in filio Isai revertere in tabernacula

tua Israhel tu autem pasce domum tuam David et abiit Israhel in tabernacula sua</p>
<p><span class=c>17</span> super filios autem Israhel qui habitabant in civitatibus Iuda

regnavit Roboam</p>
<p><span class=c>18</span> misitque rex Roboam Aduram qui praeerat tributis et

lapidaverunt eum filii Israhel et mortuus est porro rex Roboam currum

festinavit ascendere et fugit in Hierusalem</p>
<p><span class=c>19</span> recessitque Israhel a domo David usque ad diem hanc</p>
<p><span class=gl>11</span> venit autem Roboam in Hierusalem et convocavit universam

domum Iuda et Beniamin in centum octoginta milibus electorum atque bellantium

ut dimicaret contra Israhel et converteret ad se regnum suum</p>
<p><span class=c>2</span> factusque est sermo Domini ad Semeiam hominem Dei dicens</p>
<p><span class=c>3</span> loquere ad Roboam filium Salomonis regem Iuda et ad universum

Israhel qui est in Iuda et Beniamin</p>
<p><span class=c>4</span> haec dicit Dominus non ascendetis neque pugnabitis contra

fratres vestros revertatur unusquisque in domum suam quia mea hoc gestum est

voluntate qui cum audissent sermonem Domini reversi sunt nec perrexerunt contra

Hieroboam</p>
<p><span class=c>5</span> habitavit autem Roboam in Hierusalem et aedificavit civitates

muratas in Iuda</p>
<p><span class=c>6</span> extruxitque Bethleem et Aetham et Thecue</p>
<p><span class=c>7</span> Bethsur quoque et Soccho et Odollam</p>
<p><span class=c>8</span> necnon Geth et Maresa et Ziph</p>
<p><span class=c>9</span> sed et Aduram et Lachis et Azecha</p>
<p><span class=c>10</span> Saraa quoque et Ahilon et Hebron quae erant in Iuda et

Beniamin civitates munitissimas</p>
<p><span class=c>11</span> cumque clausisset eas muris posuit in eis principes ciborumque

horrea hoc est olei et vini</p>
<p><span class=c>12</span> sed et in singulis urbibus fecit armamentaria scutorum et

hastarum firmavitque eas multa diligentia et imperavit super Iudam et Beniamin</p>
<p><span class=c>13</span> sacerdotes autem et Levitae qui erant in universo Israhel

venerunt ad eum de cunctis sedibus suis</p>
<p><span class=c>14</span> relinquentes suburbana et possessiones suas et transeuntes ad

Iudam et Hierusalem eo quod abiecisset eos Hieroboam et posteri eius ne sacerdotio

Domini fungerentur</p>
<p><span class=c>15</span> qui constituit sibi sacerdotes excelsorum et daemonum

vitulorumque quos fecerat</p>
<p><span class=c>16</span> sed et de cunctis tribubus Israhel quicumque dederant cor suum

ut quaererent Dominum Deum Israhel venerunt Hierusalem ad immolandas victimas

Domino Deo patrum suorum</p>
<p><span class=c>17</span> et roboraverunt regnum Iuda et confirmaverunt Roboam filium

Salomonis per tres annos ambulaverunt enim in viis David et Salomonis annis

tantum tribus</p>
<p><span class=c>18</span> duxit autem Roboam uxorem Maalath filiam Hierimuth filii David

Abiail quoque filiam Heliab filii Isai</p>
<p><span class=c>19</span> quae peperit ei filios Ieus et Somoriam et Zoom</p>
<p><span class=c>20</span> post hanc quoque accepit Maacha filiam Absalom quae peperit ei

Abia et Ethai et Ziza et Salumith</p>
<p><span class=c>21</span> amavit autem Roboam Maacha filiam Absalom super omnes uxores

suas et concubinas nam uxores decem et octo duxerat concubinasque sexaginta et

genuit viginti octo filios et sexaginta filias</p>
<p><span class=c>22</span> constituit vero in capite Abiam filium Maacha ducem super

fratres suos ipsum enim regem facere cogitabat</p>
<p><span class=c>23</span> qui sapientior fuit et potentior super omnes filios eius et in

cunctis finibus Iuda et Beniamin et in universis civitatibus muratis

praebuitque eis escas plurimas et multas petivit uxores</p>
<p><span class=gl>12</span> cumque roboratum fuisset regnum Roboam et confortatum

dereliquit legem Domini et omnis Israhel cum eo</p>
<p><span class=c>2</span> anno autem quinto regni Roboam ascendit Sesac rex Aegypti in

Hierusalem quia peccaverunt Domino</p>
<p><span class=c>3</span> cum mille ducentis curribus et sexaginta milibus equitum nec

erat numerus vulgi quod venerat cum eo ex Aegypto Lybies scilicet et Trogoditae

et Aethiopes</p>
<p><span class=c>4</span> cepitque civitates munitissimas in Iuda et venit usque

Hierusalem</p>
<p><span class=c>5</span> Semeias autem propheta ingressus est ad Roboam et principes

Iuda qui congregati fuerant in Hierusalem fugientes Sesac dixitque ad eos haec

dicit Dominus vos reliquistis me et ego reliqui vos in manu Sesac</p>
<p><span class=c>6</span> consternatique principes Israhel et rex dixerunt iustus est

Dominus</p>
<p><span class=c>7</span> cumque vidisset Dominus quod humiliati essent factus est sermo

Domini ad Semeiam dicens quia humiliati sunt non disperdam eos daboque eis

pauxillum auxilii et non stillabit furor meus super Hierusalem per manum Sesac</p>
<p><span class=c>8</span> verumtamen servient ei ut sciant distantiam servitutis meae et

servitutis regni terrarum</p>
<p><span class=c>9</span> recessit itaque Sesac rex Aegypti ab Hierusalem sublatis

thesauris domus Domini et domus regis omniaque secum tulit et clypeos aureos

quos fecerat Salomon</p>
<p><span class=c>10</span> pro quibus fecit rex aeneos et tradidit illos principibus

scutariorum qui custodiebant vestibulum palatii</p>
<p><span class=c>11</span> cumque introiret rex domum Domini veniebant scutarii et

tollebant eos iterumque referebant ad armamentarium suum</p>
<p><span class=c>12</span> verumtamen quia humiliati sunt aversa est ab eis ira Domini

nec deleti sunt penitus siquidem et in Iuda inventa sunt opera bona</p>
<p><span class=c>13</span> confortatus est igitur rex Roboam in Hierusalem atque regnavit

quadraginta autem et unius anni erat cum regnare coepisset et decem septemque

annis regnavit in Hierusalem urbe quam elegit Dominus ut confirmaret nomen suum

ibi de cunctis tribubus Israhel nomenque matris eius Naama Ammanitis</p>
<p><span class=c>14</span> fecit autem malum et non praeparavit cor suum ut quaereret

Dominum</p>
<p><span class=c>15</span> opera vero Roboam prima et novissima scripta sunt in libris

Semeiae prophetae et Addo videntis et diligenter exposita pugnaveruntque

adversum se Roboam et Hieroboam cunctis diebus</p>
<p><span class=c>16</span> et dormivit Roboam cum patribus suis sepultusque est in

civitate David et regnavit Abia filius eius pro eo</p>
<p><span class=gl>13</span> anno octavodecimo regis Hieroboam regnavit Abia super Iudam</p>
<p><span class=c>2</span> tribus annis regnavit in Hierusalem nomenque matris eius

Michaia filia Urihel de Gabaa et erat bellum inter Abia et Hieroboam</p>
<p><span class=c>3</span> cumque inisset Abia certamen et haberet bellicosissimos viros

et electorum quadringenta milia Hieroboam instruxit e contra aciem octingenta

milia virorum qui et ipsi electi erant et ad bella fortissimi</p>
<p><span class=c>4</span> stetit igitur Abia super montem Someron qui erat in Ephraim et

ait audi Hieroboam et omnis Israhel</p>
<p><span class=c>5</span> num ignoratis quod Dominus Deus Israhel dederit regnum David

super Israhel in sempiternum ipsi et filiis eius pactum salis</p>
<p><span class=c>6</span> et surrexit Hieroboam filius Nabath servus Salomonis filii

David et rebellavit contra dominum suum</p>
<p><span class=c>7</span> congregatique sunt ad eum viri vanissimi et filii Belial et

praevaluerunt contra Roboam filium Salomonis porro Roboam erat rudis et corde

pavido nec potuit resistere eis</p>
<p><span class=c>8</span> nunc ergo vos dicitis quod resistere possitis regno Domini quod

possidet per filios David habetisque grandem populi multitudinem atque vitulos

aureos quos fecit vobis Hieroboam in deos</p>
<p><span class=c>9</span> et eiecistis sacerdotes Domini filios Aaron atque Levitas et

fecistis vobis sacerdotes sicut omnes populi terrarum quicumque venerit et

initiaverit manum suam in tauro in bubus et in arietibus septem fit sacerdos

eorum qui non sunt dii</p>
<p><span class=c>10</span> noster autem Dominus Deus est quem non relinquimus

sacerdotesque ministrant Domino de filiis Aaron et Levitae sunt in ordine suo</p>
<p><span class=c>11</span> holocausta quoque offerunt Domino per singulos dies mane et

vespere et thymiama iuxta legis praecepta confectum et proponuntur panes in

mensa mundissima estque apud nos candelabrum aureum et lucernae eius ut

accendantur semper ad vesperam nos quippe custodimus praecepta Domini Dei

nostri quem vos reliquistis</p>
<p><span class=c>12</span> ergo in exercitu nostro dux Deus est et sacerdotes eius qui

clangunt tubis et resonant contra vos filii Israhel nolite pugnare contra

Dominum Deum patrum vestrorum quia non vobis expedit</p>
<p><span class=c>13</span> haec illo loquente Hieroboam retro moliebatur insidias cumque

ex adverso hostium staret ignorantem Iudam suo ambiebat exercitu</p>
<p><span class=c>14</span> respiciensque Iudas vidit instare bellum ex adverso et post

tergum et clamavit ad Dominum ac sacerdotes tubis canere coeperunt</p>
<p><span class=c>15</span> omnesque viri Iuda vociferati sunt et ecce illis clamantibus

perterruit Deus Hieroboam et omnem Israhel qui stabat ex adverso Abia et Iuda</p>
<p><span class=c>16</span> fugeruntque filii Israhel Iudam et tradidit eos Deus in manu

eorum</p>
<p><span class=c>17</span> percussit ergo eos Abia et populus eius plaga magna et

corruerunt vulnerati ex Israhel quingenta milia virorum fortium</p>
<p><span class=c>18</span> humiliatique sunt filii Israhel in tempore illo et

vehementissime confortati filii Iuda eo quod sperassent in Domino Deo patrum

suorum</p>
<p><span class=c>19</span> persecutus est autem Abia fugientem Hieroboam et cepit

civitates eius Bethel et filias eius et Hiesena cum filiabus suis Ephron quoque

et filias eius</p>
<p><span class=c>20</span> nec valuit ultra resistere Hieroboam in diebus Abia quem

percussit Dominus et mortuus est</p>
<p><span class=c>21</span> igitur Abia confortato imperio suo accepit uxores

quattuordecim procreavitque viginti duos filios et sedecim filias</p>
<p><span class=c>22</span> reliqua autem sermonum Abia viarumque et operum eius scripta

sunt diligentissime in libro prophetae Addo</p>
<p><span class=gl>14</span> dormivit autem Abia cum patribus suis et sepelierunt eum in

civitate David regnavitque Asa filius eius pro eo in cuius diebus quievit terra

annis decem</p>
<p><span class=c>2</span> fecit autem Asa quod bonum et placitum erat in conspectu Dei

sui et subvertit altaria peregrini cultus et excelsa</p>
<p><span class=c>3</span> et confregit statuas lucosque succidit</p>
<p><span class=c>4</span> ac praecepit Iudae ut quaereret Dominum Deum patrum suorum et

faceret legem et universa mandata</p>
<p><span class=c>5</span> et abstulit e cunctis urbibus Iuda aras et fana et regnavit in

pace</p>
<p><span class=c>6</span> aedificavit quoque urbes munitas in Iuda quia quietus erat et nulla

temporibus eius bella surrexerant pacem Domino largiente</p>
<p><span class=c>7</span> dixit autem Iudae aedificemus civitates istas et vallemus muris

et roboremus turribus et portis et seris donec a bellis quieta sunt omnia eo

quod quaesierimus Dominum Deum patrum nostrorum et dederit nobis pacem per

gyrum aedificaverunt igitur et nullum in extruendo inpedimentum fuit</p>
<p><span class=c>8</span> habuit autem Asa in exercitu suo portantium scuta et hastas de

Iuda trecenta milia de Beniamin vero scutariorum et sagittariorum ducenta

octoginta milia omnes isti viri fortissimi</p>
<p><span class=c>9</span> egressus est autem contra eos Zara Aethiops cum exercitu decies

centena milia et curribus trecentis et venit usque Maresa</p>
<p><span class=c>10</span> porro Asa perrexit obviam et instruxit aciem ad bellum in

valle Sephata quae est iuxta Maresa</p>
<p><span class=c>11</span> et invocavit Dominum Deum et ait Domine non est apud te ulla

distantia utrum in paucis auxilieris an in pluribus adiuva nos Domine Deus

noster in te enim et in tuo nomine habentes fiduciam venimus contra hanc

multitudinem Domine Deus noster tu es non praevaleat contra te homo</p>
<p><span class=c>12</span> exterruit itaque Dominus Aethiopas coram Asa et Iuda

fugeruntque Aethiopes</p>
<p><span class=c>13</span> et persecutus est eos Asa et populus qui cum eo erat usque

Gerar et ruerunt Aethiopes usque ad internicionem quia Domino caedente contriti

sunt et exercitu illius proeliante tulerunt ergo spolia multa</p>
<p><span class=c>14</span> et percusserunt omnes civitates per circuitum Gerare grandis

quippe cunctos terror invaserat et diripuerunt urbes et multam praedam

asportaverunt</p>
<p><span class=c>15</span> sed et caulas ovium destruentes tulerunt pecorum infinitam

multitudinem et camelorum reversique sunt Hierusalem</p>
<p><span class=gl>15</span> Azarias autem filius Oded facto in se spiritu Dei</p>
<p><span class=c>2</span> egressus est in occursum Asa et dixit ei audite me Asa et omnis

Iuda et Beniamin Dominus vobiscum quia fuistis cum eo si quaesieritis eum

invenietis si autem dereliqueritis derelinquet vos</p>
<p><span class=c>3</span> transibunt autem multi dies in Israhel absque Deo vero et

absque sacerdote doctore et absque lege</p>
<p><span class=c>4</span> cumque reversi fuerint in angustia sua ad Dominum Deum Israhel

et quaesierint eum repperient</p>
<p><span class=c>5</span> in tempore illo non erit pax egredienti et ingredienti sed

terrores undique in cunctis habitatoribus terrarum</p>
<p><span class=c>6</span> pugnabit enim gens contra gentem et civitas contra civitatem

quia Dominus conturbabit eos in omni angustia</p>
<p><span class=c>7</span> vos ergo confortamini et non dissolvantur manus vestrae erit enim

merces operi vestro</p>
<p><span class=c>8</span> quod cum audisset Asa verba scilicet et prophetiam Oded

prophetae confortatus est et abstulit idola de omni terra Iuda et Beniamin et

ex urbibus quas ceperat montis Ephraim et dedicavit altare Domini quod erat

ante porticum Domini</p>
<p><span class=c>9</span> congregavitque universum Iuda et Beniamin et advenas cum eis de

Ephraim et de Manasse et de Symeon plures enim ad eum confugerant ex Israhel

videntes quod Dominus Deus illius esset cum eo</p>
<p><span class=c>10</span> cumque venissent Hierusalem mense tertio anno quintodecimo

regni Asa</p>
<p><span class=c>11</span> immolaverunt Domino in die illa de manubiis et praeda quam

adduxerant boves septingentos et arietes septem milia</p>
<p><span class=c>12</span> et intravit ex more ad corroborandum foedus ut quaererent

Dominum Deum patrum suorum in toto corde et in tota anima sua</p>
<p><span class=c>13</span> si quis autem inquit non quaesierit Dominum Deum Israhel

moriatur a minimo usque ad maximum a viro usque ad mulierem</p>
<p><span class=c>14</span> iuraveruntque Domino voce magna in iubilo et in clangore tubae

et in sonitu bucinarum</p>
<p><span class=c>15</span> omnes qui erant in Iuda cum execratione in omni enim corde suo

iuraverunt et in tota voluntate quaesierunt eum et invenerunt praestititque eis

Dominus requiem per circuitum</p>
<p><span class=c>16</span> sed et Maacham matrem Asa regis ex augusto deposuit imperio eo

quod fecisset in luco simulacrum Priapi quod omne contrivit et in frusta

comminuens conbusit in torrente Cedron</p>
<p><span class=c>17</span> excelsa autem derelicta sunt in Israhel attamen cor Asa erat

perfectum cunctis diebus eius</p>
<p><span class=c>18</span> ea quae voverat pater suus et ipse intulit in domum Domini

argentum et aurum vasorumque diversam supellectilem</p>
<p><span class=c>19</span> bellum vero non fuit usque ad tricesimum quintum annum regni

Asa</p>
<p><span class=gl>16</span> anno autem tricesimo sexto regni eius ascendit Baasa rex

Israhel in Iudam et muro circumdabat Rama ut nullus tute posset egredi et

ingredi de regno Asa</p>
<p><span class=c>2</span> protulit ergo Asa argentum et aurum de thesauris domus Domini

et de thesauris regis misitque ad Benadad regem Syriae qui habitabat in Damasco

dicens</p>
<p><span class=c>3</span> foedus inter me et te est pater quoque meus et pater tuus

habuere concordiam quam ob rem misi tibi argentum et aurum ut rupto foedere quod

habes cum Baasa rege Israhel facias eum a me recedere</p>
<p><span class=c>4</span> quo conperto Benadad misit principes exercituum suorum ad urbes

Israhel qui percusserunt Ahion et et Abelmaim et universas urbes muratas

Nepthalim</p>
<p><span class=c>5</span> quod cum audisset Baasa desivit aedificare Rama et intermisit

opus suum</p>
<p><span class=c>6</span> porro Asa rex adsumpsit universum Iudam et tulerunt lapides

Rama et ligna quae aedificationi praeparaverat Baasa aedificavitque ex eis

Gabaa et Maspha</p>
<p><span class=c>7</span> in tempore illo venit Anani propheta ad Asam regem Iuda et

dixit ei quia habuisti fiduciam in rege Syriae et non in Domino Deo tuo idcirco

evasit Syriae regis exercitus de manu tua</p>
<p><span class=c>8</span> nonne Aethiopes et Lybies multo plures erant quadrigis et

equitibus et multitudine nimia quos cum Domino credidisses tradidit in manu tua</p>
<p><span class=c>9</span> oculi enim eius contemplantur universam terram et praebent

fortitudinem his qui corde perfecto credunt in eum stulte igitur egisti et

propter hoc ex praesenti tempore contra te bella consurgent</p>
<p><span class=c>10</span> iratusque Asa adversus videntem iussit eum mitti in nervum valde

quippe super hoc fuerat indignatus et interfecit de populo in tempore illo

plurimos</p>
<p><span class=c>11</span> opera autem Asa prima et novissima scripta sunt in libro regum

Iuda et Israhel</p>
<p><span class=c>12</span> aegrotavit etiam Asa anno tricesimo nono regni sui dolore

pedum vehementissimo et nec in infirmitate sua quaesivit Dominum sed magis in

medicorum arte confisus est</p>
<p><span class=c>13</span> dormivitque cum patribus suis et mortuus est anno quadragesimo

primo regni sui</p>
<p><span class=c>14</span> et sepelierunt eum in sepulchro suo quod foderat sibi in

civitate David posueruntque eum super lectulum suum plenum aromatibus et

unguentis meretriciis quae erant pigmentariorum arte confecta et conbuserunt

super eum ambitione nimia</p>
<p><span class=gl>17</span> regnavit autem Iosaphat filius eius pro eo et invaluit

contra Israhel</p>
<p><span class=c>2</span> constituitque militum numeros in cunctis urbibus Iudae quae

erant vallatae muris praesidiaque disposuit in terra Iuda et in civitatibus

Ephraim quas ceperat Asa pater eius</p>
<p><span class=c>3</span> et fuit Dominus cum Iosaphat quia ambulavit in viis David

patris sui primis et non speravit in Baalim</p>
<p><span class=c>4</span> sed in Deo patris sui et perrexit in praeceptis illius et non

iuxta peccata Israhel</p>
<p><span class=c>5</span> confirmavitque Dominus regnum in manu eius et dedit omnis Iuda

munera Iosaphat factaeque sunt ei infinitae divitiae et multa gloria</p>
<p><span class=c>6</span> cumque sumpsisset cor eius audaciam propter vias Domini etiam

excelsa et lucos de Iuda abstulit</p>
<p><span class=c>7</span> tertio autem anno regni sui misit de principibus suis Benail et

Obdiam et Zacchariam et Nathanahel et Micheam ut docerent in civitatibus Iuda</p>
<p><span class=c>8</span> et cum eis Levitas Semeiam et Nathaniam et Zabadiam Asahel

quoque et Semiramoth et Ionathan Adoniam et Tobiam et Tobadoniam Levitas et cum

eis Elisama et Ioram sacerdotes</p>
<p><span class=c>9</span> docebantque in Iuda habentes librum legis Domini et circuibant

cunctas urbes Iuda atque erudiebant populum</p>
<p><span class=c>10</span> itaque factus est pavor Domini super omnia regna terrarum quae

erant per gyrum Iuda nec audebant bellare contra Iosaphat</p>
<p><span class=c>11</span> sed et Philisthei Iosaphat munera deferebant et vectigal

argenti Arabes quoque adducebant pecora arietum septem milia septingentos et

hircos totidem</p>
<p><span class=c>12</span> crevit ergo Iosaphat et magnificatus est usque in sublime

atque aedificavit in Iuda domos ad instar turrium urbesque muratas</p>
<p><span class=c>13</span> et multa opera patravit in urbibus Iuda viri quoque bellatores

et robusti erant in Hierusalem</p>
<p><span class=c>14</span> quorum iste numerus per domos atque familias singulorum in

Iuda principes exercitus Ednas dux et cum eo robustissimorum trecenta milia</p>
<p><span class=c>15</span> post hunc Iohanan princeps et cum eo ducenta octoginta milia</p>
<p><span class=c>16</span> post istum quoque Amasias filius Zechri consecratus Domino et

cum eo ducenta milia virorum fortium</p>
<p><span class=c>17</span> hunc sequebatur robustus ad proelia Heliada et cum eo

tenentium arcum et clypeum ducenta milia</p>
<p><span class=c>18</span> post istum etiam Iozabath et cum eo centum octoginta milia

expeditorum militum</p>
<p><span class=c>19</span> hii omnes erant ad manum regis exceptis aliis quos posuerat in

urbibus muratis et in universo Iuda</p>
<p><span class=gl>18</span> fuit ergo Iosaphat dives et inclitus multum et adfinitate

coniunctus est Ahab</p>
<p><span class=c>2</span> descenditque post annos ad eum in Samariam ad cuius adventum

mactavit Ahab arietes et boves plurimos et populo qui venerat cum eo

persuasitque illi ut ascenderet in Ramoth Galaad</p>
<p><span class=c>3</span> dixitque Ahab rex Israhel ad Iosaphat regem Iuda veni mecum in

Ramoth Galaad cui ille respondit ut ego et tu sicut populus tuus sic et populus

meus tecumque erimus in bello</p>
<p><span class=c>4</span> dixitque Iosaphat ad regem Israhel consule obsecro

inpraesentiarum sermonem Domini</p>
<p><span class=c>5</span> congregavitque rex Israhel prophetarum quadringentos viros et

dixit ad eos in Ramoth Galaad ad bellandum ire debemus an quiescere at illi

ascende inquiunt et tradet Deus in manu regis</p>
<p><span class=c>6</span> dixitque Iosaphat numquid non est hic prophetes Domini ut ab

illo etiam requiramus</p>
<p><span class=c>7</span> et ait rex Israhel ad Iosaphat est vir unus a quo possumus

quaerere Domini voluntatem sed ego odi eum quia non prophetat mihi bonum sed

malum omni tempore est autem Micheas filius Iembla dixitque Iosaphat ne

loquaris rex hoc modo</p>
<p><span class=c>8</span> vocavit ergo rex Israhel unum de eunuchis et dixit ei voca cito

Micheam filium Iembla</p>
<p><span class=c>9</span> porro rex Israhel et Iosaphat rex Iuda uterque sedebant in

solio suo vestiti cultu regio sedebant autem in area iuxta portam Samariae

omnesque prophetae vaticinabantur coram eis</p>
<p><span class=c>10</span> Sedecias vero filius Chanana fecit sibi cornua ferrea et ait

haec dicit Dominus his ventilabis Syriam donec conteras eam</p>
<p><span class=c>11</span> omnesque prophetae similiter prophetabant atque dicebant

ascende in Ramoth Galaad et prosperaberis et tradet eos Dominus in manu regis</p>
<p><span class=c>12</span> nuntius autem qui ierat ad vocandum Micheam ait illi en verba

omnium prophetarum uno ore bona regi adnuntiant quaeso ergo te ut et sermo tuus

ab eis non dissentiat loquarisque prospera</p>
<p><span class=c>13</span> cui respondit Micheas vivit Dominus quia quodcumque dixerit

Deus meus hoc loquar</p>
<p><span class=c>14</span> venit ergo ad regem cui rex ait Michea ire debemus in Ramoth

Galaad ad bellandum an quiescere cui ille respondit ascendite cuncta enim

prospera evenient et tradentur hostes in manus vestras</p>
<p><span class=c>15</span> dixitque rex iterum atque iterum te adiuro ut non mihi

loquaris nisi quod verum est in nomine Domini</p>
<p><span class=c>16</span> at ille ait vidi universum Israhel dispersum in montibus sicut

oves absque pastore et dixit Dominus non habent isti dominos revertatur

unusquisque ad domum suam in pace</p>
<p><span class=c>17</span> et ait rex Israhel ad Iosaphat nonne dixi tibi quod non

prophetaret iste mihi quicquam boni sed ea quae mala sunt</p>
<p><span class=c>18</span> at ille idcirco ait audite verbum Domini vidi Dominum sedentem

in solio suo et omnem exercitum caeli adsistentem ei a dextris et sinistris</p>
<p><span class=c>19</span> et dixit Dominus quis decipiet Ahab regem Israhel ut ascendat

et corruat in Ramoth Galaad cumque diceret unus hoc modo et alter alio</p>
<p><span class=c>20</span> processit spiritus et stetit coram Domino et ait ego decipiam

eum cui Dominus in quo inquit decipies</p>
<p><span class=c>21</span> at ille respondit egrediar et ero spiritus mendax in ore

omnium prophetarum eius dixitque Dominus decipies et praevalebis egredere et

fac ita</p>
<p><span class=c>22</span> nunc igitur ecce dedit Dominus spiritum mendacii in ore omnium

prophetarum tuorum et Dominus locutus est de te mala</p>
<p><span class=c>23</span> accessit autem Sedecias filius Chanana et percussit Micheae

maxillam et ait per quam viam transivit spiritus Domini a me ut loqueretur tibi</p>
<p><span class=c>24</span> dixitque Micheas tu ipse videbis in die illo quando ingressus

fueris cubiculum de cubiculo ut abscondaris</p>
<p><span class=c>25</span> praecepit autem rex Israhel dicens tollite Micheam et ducite

eum ad Amon principem civitatis et ad Ioas filium Ammelech</p>
<p><span class=c>26</span> et dicetis haec dicit rex mittite hunc in carcerem et date ei

panis modicum et aquae pauxillum donec revertar in pace</p>
<p><span class=c>27</span> dixitque Micheas si reversus fueris in pace non est locutus

Dominus in me et ait audite populi omnes</p>
<p><span class=c>28</span> igitur ascenderunt rex Israhel et Iosaphat rex Iuda in Ramoth

Galaad</p>
<p><span class=c>29</span> dixitque rex Israhel ad Iosaphat mutabo habitum et sic ad

pugnandum vadam tu autem induere vestibus tuis mutatoque rex Israhel habitu

venit ad bellum</p>
<p><span class=c>30</span> rex autem Syriae praeceperat ducibus equitatus sui dicens ne

pugnetis contra minimum aut contra maximum nisi contra solum regem Israhel</p>
<p><span class=c>31</span> itaque cum vidissent principes equitatus Iosaphat dixerunt rex

Israhel iste est et circumdederunt eum dimicantes at ille clamavit ad Dominum

et auxiliatus est ei atque avertit eos ab illo</p>
<p><span class=c>32</span> cum enim vidissent duces equitatus quod non esset rex Israhel

reliquerunt eum</p>
<p><span class=c>33</span> accidit autem ut unus e populo sagittam in incertum iaceret et

percuteret regem Israhel inter cervicem et scapulas at ille aurigae suo ait

converte manum tuam et educ me de acie quia vulneratus sum</p>
<p><span class=c>34</span> et finita est pugna in die illo porro rex Israhel stabat in

curru suo contra Syros usque ad vesperam et mortuus est occidente sole</p>
<p><span class=gl>19</span> reversus est autem Iosaphat rex Iuda domum suam pacifice in

Hierusalem</p>
<p><span class=c>2</span> cui occurrit Hieu filius Anani videns et ait ad eum impio

praebes auxilium et his qui oderunt Dominum amicitia iungeris et idcirco iram

quidem Domini merebaris</p>
<p><span class=c>3</span> sed bona opera inventa sunt in te eo quod abstuleris lucos de

terra Iuda et praeparaveris cor tuum ut requireres Dominum</p>
<p><span class=c>4</span> habitavit ergo Iosaphat in Hierusalem rursumque egressus est ad

populum de Bersabee usque ad montem Ephraim et revocavit eos ad Dominum Deum

patrum suorum</p>
<p><span class=c>5</span> constituitque iudices terrae in cunctis civitatibus Iuda

munitis per singula loca</p>
<p><span class=c>6</span> et praecipiens iudicibus videte ait quid faciatis non enim

hominis exercetis iudicium sed Domini et quodcumque iudicaveritis in vos

redundabit</p>
<p><span class=c>7</span> sit timor Domini vobiscum et cum diligentia cuncta facite non

est enim apud Dominum Deum nostrum iniquitas nec personarum acceptio nec cupido

munerum</p>
<p><span class=c>8</span> in Hierusalem quoque constituit Iosaphat Levitas et sacerdotes

et principes familiarum ex Israhel ut iudicium et causam Domini iudicarent

habitatoribus eius</p>
<p><span class=c>9</span> praecepitque eis dicens sic agetis in timore Dei fideliter et

corde perfecto</p>
<p><span class=c>10</span> omnem causam quae venerit ad vos fratrum vestrorum qui

habitant in urbibus suis inter cognationem et cognationem ubicumque quaestio

est de lege de mandato de caerimoniis de iustificationibus ostendite eis ut non

peccent in Dominum et ne veniat ira super vos et super fratres vestros sic ergo

agetis et non peccabitis</p>
<p><span class=c>11</span> Amarias autem sacerdos et pontifex vester in his quae ad

Dominum pertinent praesidebit porro Zabadias filius Ismahel qui est dux in domo

Iuda super ea opera erit quae ad regis officium pertinent habetisque magistros

Levitas coram vobis confortamini et agite diligenter et erit Dominus cum bonis</p>
<p><span class=gl>20</span> post haec congregati sunt filii Moab et filii Ammon et cum

eis de Ammanitis ad Iosaphat ut pugnarent contra eum</p>
<p><span class=c>2</span> veneruntque nuntii et indicaverunt Iosaphat dicentes venit

contra te multitudo magna de his locis quae trans mare sunt et de Syria et ecce

consistunt in Asasonthamar quae est Engaddi</p>
<p><span class=c>3</span> Iosaphat autem timore perterritus totum se contulit ad rogandum

Dominum et praedicavit ieiunium universo Iuda</p>
<p><span class=c>4</span> congregatusque Iudas ad precandum Dominum sed et omnes de

urbibus suis venerunt ad obsecrandum eum</p>
<p><span class=c>5</span> cumque stetisset Iosaphat in medio coetu Iudae et Hierusalem in

domo Domini ante atrium novum</p>
<p><span class=c>6</span> ait Domine Deus patrum nostrorum tu es Deus in caelo et dominaris

cunctis regnis gentium in manu tua est fortitudo et potentia nec quisquam tibi

potest resistere</p>
<p><span class=c>7</span> nonne tu Deus noster interfecisti omnes habitatores terrae

huius coram populo tuo Israhel et dedisti eam semini Abraham amici tui in

sempiternum</p>
<p><span class=c>8</span> habitaveruntque in ea et extruxerunt in illa sanctuarium nomini

tuo dicentes</p>
<p><span class=c>9</span> si inruerint super nos mala gladius iudicii pestilentia et

fames stabimus coram domo hac in conspectu tuo in qua invocatum est nomen tuum

et clamabimus ad te in tribulationibus nostris et exaudies salvosque facies</p>
<p><span class=c>10</span> nunc igitur ecce filii Ammon et Moab et mons Seir per quos non

concessisti Israheli ut transirent quando egrediebantur de Aegypto sed

declinaverunt ab eis et non interfecerunt illos</p>
<p><span class=c>11</span> e contrario agunt et nituntur eicere nos de possessione quam

tradidisti nobis</p>
<p><span class=c>12</span> Deus noster ergo non iudicabis eos in nobis quidem non tanta

est fortitudo ut possimus huic multitudini resistere quae inruit super nos sed

cum ignoremus quid agere debeamus hoc solum habemus residui ut oculos nostros

dirigamus ad te</p>
<p><span class=c>13</span> omnis vero Iuda stabat coram Domino cum parvulis et uxoribus

et liberis suis</p>
<p><span class=c>14</span> erat autem Hiazihel filius Zacchariae filii Banaiae filii

Hiehihel filii Mathaniae Levites de filiis Asaph super quem factus est spiritus

Domini in medio turbae</p>
<p><span class=c>15</span> et ait adtendite omnis Iuda et qui habitatis Hierusalem et tu

rex Iosaphat haec dicit Dominus vobis nolite timere nec paveatis hanc

multitudinem non est enim vestra pugna sed Dei</p>
<p><span class=c>16</span> cras descendetis contra eos ascensuri enim sunt per clivum nomine

Sis et invenietis illos in summitate torrentis qui est contra solitudinem

Hieruhel</p>
<p><span class=c>17</span> non eritis vos qui dimicabitis sed tantummodo confidenter

state et videbitis auxilium Domini super vos o Iuda et Hierusalem nolite timere

nec paveatis cras egredimini contra eos et Dominus erit vobiscum</p>
<p><span class=c>18</span> Iosaphat ergo et Iuda et omnes habitatores Hierusalem

ceciderunt proni in terram coram Domino et adoraverunt eum</p>
<p><span class=c>19</span> porro Levitae de filiis Caath et de filiis Core laudabant

Dominum Deum Israhel voce magna in excelsum</p>
<p><span class=c>20</span> cumque mane surrexissent egressi sunt per desertum Thecuae

profectisque eis stans Iosaphat in medio eorum dixit audite me Iuda et omnes

habitatores Hierusalem credite in Domino Deo vestro et securi eritis credite

prophetis eius et cuncta evenient prospera</p>
<p><span class=c>21</span> deditque consilium populo et statuit cantores Domini ut

laudarent eum in turmis suis et antecederent exercitum ac voce consona dicerent

confitemini Domino quoniam in aeternum misericordia eius</p>
<p><span class=c>22</span> cumque coepissent laudes canere vertit Dominus insidias eorum

in semet ipsos filiorum scilicet Ammon et Moab et montis Seir qui egressi

fuerant ut pugnarent contra Iudam et percussi sunt</p>
<p><span class=c>23</span> namque filii Ammon et Moab consurrexerunt adversum habitatores

montis Seir ut interficerent et delerent eos cumque hoc opere perpetrassent

etiam in semet ipsos versi mutuis concidere vulneribus</p>
<p><span class=c>24</span> porro Iudas cum venisset ad speculam quae respicit solitudinem

vidit procul omnem late regionem plenam cadaveribus nec superesse quemquam qui

necem potuisset evadere</p>
<p><span class=c>25</span> venit ergo Iosaphat et omnis populus cum eo ad detrahenda

spolia mortuorum inveneruntque inter cadavera variam supellectilem vestes

quoque et vasa pretiosissima et diripuerunt ita ut omnia portare non possent

nec per tres dies spolia auferre pro praedae magnitudine</p>
<p><span class=c>26</span> die autem quarto congregati sunt in valle Benedictionis etenim

quoniam ibi benedixerant Domino vocaverunt locum illum vallis Benedictionis

usque in praesentem diem</p>
<p><span class=c>27</span> reversusque est omnis vir Iuda et habitatores Hierusalem et

Iosaphat ante eos in Hierusalem cum laetitia magna eo quod dedisset eis Dominus

gaudium de inimicis suis</p>
<p><span class=c>28</span> ingressique sunt Hierusalem cum psalteriis et citharis et

tubis in domum Domini</p>
<p><span class=c>29</span> inruit autem pavor Domini super universa regna terrarum cum

audissent quod pugnasset Dominus contra inimicos Israhel</p>
<p><span class=c>30</span> quievitque regnum Iosaphat et praebuit ei Deus pacem per

circuitum</p>
<p><span class=c>31</span> regnavit igitur Iosaphat super Iudam et erat triginta quinque

annorum cum regnare coepisset viginti autem et quinque annis regnavit in

Hierusalem nomen matris eius Azuba filia Selachi</p>
<p><span class=c>32</span> et ambulavit in via patris sui Asa nec declinavit ab ea

faciens quae placita erant coram Domino</p>
<p><span class=c>33</span> verumtamen excelsa non abstulit et adhuc populus non direxerat

cor suum ad Dominum Deum patrum suorum</p>
<p><span class=c>34</span> reliqua autem gestorum Iosaphat priorum et novissimorum

scripta sunt in verbis Hieu filii Anani quae digessit in libro regum Israhel</p>
<p><span class=c>35</span> post haec iniit amicitias Iosaphat rex Iuda cum Ochozia rege

Israhel cuius opera fuerunt impiissima</p>
<p><span class=c>36</span> et particeps fuit ut facerent naves quae irent in Tharsis

feceruntque classem in Asiongaber</p>
<p><span class=c>37</span> prophetavit autem Eliezer filius Dodoau de Maresa ad Iosaphat

dicens quia habuisti foedus cum Ochozia percussit Dominus opera tua

contritaeque sunt naves nec potuerunt ire in Tharsis</p>
<p><span class=gl>21</span> dormivit autem Iosaphat cum patribus suis et sepultus est

cum eis in civitate David regnavitque Ioram filius eius pro eo</p>
<p><span class=c>2</span> qui habuit fratres filios Iosaphat Azariam et Hiahihel et

Zacchariam et Azariam et Michahel et Saphatiam omnes hii filii Iosaphat regis

Israhel</p>
<p><span class=c>3</span> deditque eis pater suus multa munera argenti et auri et

pensitationes cum civitatibus munitissimis in Iuda regnum autem tradidit Ioram

eo quod esset primogenitus</p>
<p><span class=c>4</span> surrexit ergo Ioram super regnum patris sui cumque se

confirmasset occidit omnes fratres suos gladio et quosdam de principibus

Israhel</p>
<p><span class=c>5</span> triginta duo annorum erat Ioram cum regnare coepisset et octo

annis regnavit in Hierusalem</p>
<p><span class=c>6</span> ambulavitque in viis regum Israhel sicut egerat domus Ahab

filia quippe Ahab erat uxor eius et fecit malum in conspectu Domini</p>
<p><span class=c>7</span> noluit autem Dominus disperdere domum David propter pactum quod

inierat cum eo et quia promiserat ut daret illi lucernam et filiis eius omni

tempore</p>
<p><span class=c>8</span> in diebus illis rebellavit Edom ne esset subditus Iudae et

constituit sibi regem</p>
<p><span class=c>9</span> cumque transisset Ioram cum principibus suis et cuncto equitatu

qui erat secum surrexit nocte et percussit Edom qui se circumdederat et omnes

duces equitatus eius</p>
<p><span class=c>10</span> attamen rebellavit Edom ne esset sub dicione Iuda usque ad

hanc diem eo tempore et Lobna recessit ne esset sub manu illius dereliquerat

enim Dominum Deum patrum suorum</p>
<p><span class=c>11</span> insuper et excelsa fabricatus est in urbibus Iuda et fornicari

fecit habitatores Hierusalem et praevaricari Iudam</p>
<p><span class=c>12</span> adlatae sunt autem ei litterae ab Helia propheta in quibus

scriptum erat haec dicit Dominus Deus David patris tui quoniam non ambulasti in

viis Iosaphat patris tui et in viis Asa regis Iuda</p>
<p><span class=c>13</span> sed incessisti per iter regum Israhel et fornicari fecisti

Iudam et habitatores Hierusalem imitatus fornicationem domus Ahab insuper et

fratres tuos domum patris tui meliores te occidisti</p>
<p><span class=c>14</span> ecce Dominus percutiet te plaga magna cum populo tuo et filiis

et uxoribus tuis universaque substantia tua</p>
<p><span class=c>15</span> tu autem aegrotabis pessimo languore uteri donec egrediantur

vitalia tua paulatim per dies singulos</p>
<p><span class=c>16</span> suscitavit ergo Dominus contra Ioram spiritum Philisthinorum

et Arabum qui confines sunt Aethiopibus</p>
<p><span class=c>17</span> et ascenderunt in terram Iuda et vastaverunt eam

diripueruntque cunctam substantiam quae inventa est in domo regis insuper et

filios eius et uxores nec remansit ei filius nisi Ioachaz qui minimus natu erat</p>
<p><span class=c>18</span> et super haec omnia percussit eum Dominus alvi languore

insanabili</p>
<p><span class=c>19</span> cumque diei succederet dies et temporum spatia volverentur

duorum annorum expletus est circulus et sic longa consumptus tabe ita ut

egereret etiam viscera sua languore pariter et vita caruit mortuusque est in

infirmitate pessima et non fecit ei populus secundum morem conbustionis

exequias sicut fecerat maioribus eius</p>
<p><span class=c>20</span> triginta duum annorum fuit cum regnare coepisset et octo annis

regnavit in Hierusalem ambulavitque non recte et sepelierunt eum in civitate

David verumtamen non in sepulchro regum</p>
<p><span class=gl>22</span> constituerunt autem habitatores Hierusalem Ochoziam filium

eius minimum regem pro eo omnes enim maiores natu qui ante eum fuerant

interfecerant latrones Arabum qui inruerant in castra regnavitque Ochozias

filius Ioram regis Iuda</p>
<p><span class=c>2</span> filius quadraginta duo annorum erat Ochozias cum regnare

coepisset et uno anno regnavit in Hierusalem nomen matris eius Otholia filia

Amri</p>
<p><span class=c>3</span> sed et ipse ingressus est per vias domus Ahab mater enim eius

inpulit eum ut impie ageret</p>
<p><span class=c>4</span> fecit igitur malum in conspectu Domini sicut domus Ahab ipsi

enim fuerunt ei consiliarii post mortem patris sui in interitum eius</p>
<p><span class=c>5</span> ambulavitque in consiliis eorum et perrexit cum Ioram filio

Ahab rege Israhel in bellum contra Azahel regem Syriae in Ramoth Galaad

vulneraveruntque Syri Ioram</p>
<p><span class=c>6</span> qui reversus est ut curaretur in Hiezrahel multas enim plagas

acceperat in supradicto certamine igitur Azarias filius Ioram rex Iuda

descendit ut inviseret Ioram filium Ahab in Hiezrahel aegrotantem</p>
<p><span class=c>7</span> voluntatis quippe fuit Dei adversum Ochoziam ut veniret ad

Ioram et cum venisset egrederetur cum eo adversum Hieu filium Namsi quem unxit

Dominus ut deleret domum Ahab</p>
<p><span class=c>8</span> cum ergo subverteret Hieu domum Ahab invenit principes Iuda et

filios fratrum Ochoziae qui ministrabant ei et interfecit illos</p>
<p><span class=c>9</span> ipsumque perquirens Ochoziam conprehendit latentem in Samaria

adductumque ad se occidit et sepelierunt eum eo quod esset filius Iosaphat qui

quaesierat Dominum in toto corde suo nec erat ultra spes aliqua ut de stirpe

regnaret Ochoziae</p>
<p><span class=c>10</span> siquidem Otholia mater eius videns quod mortuus esset filius

suus surrexit et interfecit omnem stirpem regiam domus Ioram</p>
<p><span class=c>11</span> porro Iosabeth filia regis tulit Ioas filium Ochoziae et

furata est eum de medio filiorum regis cum interficerentur absconditque cum

nutrice sua in cubiculo lectulorum Iosabeth autem quae absconderat eum erat

filia regis Ioram uxor Ioiadae pontificis soror Ochoziae et idcirco Otholia non

interfecit eum</p>
<p><span class=c>12</span> fuit ergo cum eis in domo Dei absconditus sex annis quibus

regnavit Otholia super terram</p>
<p><span class=gl>23</span> anno autem septimo confortatus Ioiadae adsumpsit

centuriones Azariam videlicet filium Hieroam et Ismahel filium Iohanan Azariam

quoque filium Oded et Maasiam filium Adaiae et Elisaphat filium Zechri et iniit

cum eis foedus</p>
<p><span class=c>2</span> qui circumeuntes Iudam congregaverunt Levitas de cunctis

urbibus Iuda et principes familiarum Israhel veneruntque in Hierusalem</p>
<p><span class=c>3</span> iniit igitur omnis multitudo pactum in domo Domini cum rege

dixitque ad eos Ioiadae ecce filius regis regnabit sicut locutus est Dominus

super filios David</p>
<p><span class=c>4</span> iste est ergo sermo quem facietis</p>
<p><span class=c>5</span> tertia pars vestrum qui veniunt ad sabbatum sacerdotum et Levitarum

et ianitorum erit in portis tertia vero pars ad domum regis et tertia in porta

quae appellatur Fundamenti omne vero reliquum vulgus sit in atriis domus Domini</p>
<p><span class=c>6</span> nec quisquam alius ingrediatur domum Domini nisi sacerdotes et

qui ministrant de Levitis ipsi tantummodo ingrediantur quia sanctificati sunt

et omne reliquum vulgus observet custodias Domini</p>
<p><span class=c>7</span> Levitae autem circumdent regem habentes singuli arma sua et si

quis alius ingressus fuerit templum interficiatur sintque cum rege et intrante

et egrediente</p>
<p><span class=c>8</span> fecerunt igitur Levitae et universus Iuda iuxta omnia quae

praeceperat Ioiadae pontifex et adsumpserunt singuli viros qui sub se erant et

veniebant per ordinem sabbati cum his qui iam impleverant sabbatum et egressuri

erant siquidem Ioiadae pontifex non dimiserat abire turmas quae sibi per

singulas ebdomadas succedere consueverant</p>
<p><span class=c>9</span> deditque Ioiadae sacerdos centurionibus lanceas clypeosque et

peltas regis David quas consecraverat in domo Domini</p>
<p><span class=c>10</span> constituitque omnem populum tenentium pugiones a parte templi

dextra usque ad partem templi sinistram coram altari et templo per circuitum

regis</p>
<p><span class=c>11</span> et eduxerunt filium regis et inposuerunt ei diadema

dederuntque in manu eius tenendam legem et constituerunt eum regem unxit quoque

illum Ioiadae pontifex et filii eius inprecatique sunt atque dixerunt vivat rex</p>
<p><span class=c>12</span> quod cum audisset Otholia vocem scilicet currentium atque

laudantium regem ingressa est ad populum in templum Domini</p>
<p><span class=c>13</span> cumque vidisset regem stantem super gradum in introitu et

principes turmasque circa eum omnem quoque populum terrae gaudentem atque

clangentem tubis et diversi generis organis concinentem vocemque laudantium

scidit vestimenta sua et ait insidiae insidiae</p>
<p><span class=c>14</span> egressus autem Ioiadae pontifex ad centuriones et principes

exercitus dixit eis educite illam extra septa templi et interficiatur foris

gladio praecepitque sacerdos ne occideretur in domo Domini</p>
<p><span class=c>15</span> et inposuerunt cervicibus eius manus cumque intrasset portam

Equorum domus regis interfecerunt eam ibi</p>
<p><span class=c>16</span> pepigit autem Ioiadae foedus inter se universumque populum et

regem ut esset populus Domini</p>
<p><span class=c>17</span> itaque ingressus est omnis populus domum Baal et destruxerunt

eam et altaria ac simulacra illius confregerunt Matthan quoque sacerdotem Baal

interfecerunt ante aras</p>
<p><span class=c>18</span> constituit autem Ioiadae praepositos in domo Domini et sub

manibus sacerdotum ac Levitarum quos distribuit David in domo Domini ut

offerrent holocausta Domino sicut scriptum est in lege Mosi in gaudio et

canticis iuxta dispositionem David</p>
<p><span class=c>19</span> constituit quoque ianitores in portis domus Domini ut non

ingrederetur eam inmundus in omni re</p>
<p><span class=c>20</span> adsumpsitque centuriones et fortissimos viros ac principes

populi et omne vulgus terrae et fecerunt descendere regem de domo Domini et

introire per medium portae superioris in domum regis et conlocaverunt eum in

solio regali</p>
<p><span class=c>21</span> laetatusque est omnis populus terrae et urbs quievit porro

Otholia interfecta est gladio</p>
<p><span class=gl>24</span> septem annorum erat Ioas cum regnare coepisset et

quadraginta annis regnavit in Hierusalem nomen matris eius Sebia de Bersabee</p>
<p><span class=c>2</span> fecitque quod bonum est coram Domino cunctis diebus Ioiadae

sacerdotis</p>
<p><span class=c>3</span> accepit autem ei Ioiadae uxores duas e quibus genuit filios et

filias</p>
<p><span class=c>4</span> post quae placuit Ioas ut instauraret domum Domini</p>
<p><span class=c>5</span> congregavitque sacerdotes et Levitas et dixit eis egredimini ad

civitates Iuda et colligite de universo Israhel pecuniam ad sarta tecta templi

Dei vestri per singulos annos festinatoque hoc facite porro Levitae egere

neglegentius</p>
<p><span class=c>6</span> vocavitque rex Ioiadae principem et dixit ei quare non tibi

fuit curae ut cogeres Levitas inferre de Iuda et de Hierusalem pecuniam quae

constituta est a Mose servo Domini ut inferret eam omnis multitudo Israhel in

tabernaculum testimonii</p>
<p><span class=c>7</span> Otholia enim impiissima et filii eius destruxerunt domum Domini

et de universis quae sanctificata fuerant templo Domini ornaverunt fanum Baalim</p>
<p><span class=c>8</span> praecepit ergo rex et fecerunt arcam posueruntque eam iuxta

portam domus Domini forinsecus</p>
<p><span class=c>9</span> et praedicatum est in Iuda et Hierusalem ut deferrent singuli

pretium Domino quod constituit Moses servus Dei super omnem Israhel in deserto</p>
<p><span class=c>10</span> laetatique sunt cuncti principes et omnis populus et ingressi

contulerunt in arcam Domini atque miserunt ita ut impleretur</p>
<p><span class=c>11</span> cumque tempus esset ut deferrent arcam coram rege per manus

Levitarum videbant enim multam pecuniam ingrediebatur scriba regis et quem

primus sacerdos constituerat effundebantque pecuniam quae erat in arca porro

arcam reportabant ad locum suum sicque faciebant per singulos dies et

congregata est infinita pecunia</p>
<p><span class=c>12</span> quam dederunt rex et Ioiada his qui praeerant operibus domus

Domini at illi conducebant ex ea caesores lapidum et artifices operum

singulorum ut instaurarent domum Domini fabros quoque ferri et aeris ut quod

cadere coeperat fulciretur</p>
<p><span class=c>13</span> egeruntque hii qui operabantur industrie et obducebatur parietum

cicatrix per manus eorum ac suscitaverunt domum Domini in statum pristinum et

firme eam stare fecerunt</p>
<p><span class=c>14</span> cumque conplessent omnia opera detulerunt coram rege et

Ioiadae reliquam partem pecuniae de qua facta sunt vasa templi in ministerium

et ad holocausta fialae quoque et cetera vasa aurea et argentea et offerebantur

holocausta in domo Domini iugiter cunctis diebus Ioiadae</p>
<p><span class=c>15</span> senuit autem Ioiadae plenus dierum et mortuus est cum centum

triginta esset annorum</p>
<p><span class=c>16</span> sepelieruntque eum in civitate David cum regibus eo quod

fecisset bonum cum Israhel et cum domo eius</p>
<p><span class=c>17</span> postquam autem obiit Ioiada ingressi sunt principes Iuda et

adoraverunt regem qui delinitus obsequiis eorum adquievit eis</p>
<p><span class=c>18</span> et dereliquerunt templum Domini Dei patrum suorum

servieruntque lucis et sculptilibus et facta est ira contra Iudam et Hierusalem

propter hoc peccatum</p>
<p><span class=c>19</span> mittebatque eis prophetas ut reverterentur ad Dominum quos

protestantes illi audire nolebant</p>
<p><span class=c>20</span> spiritus itaque Dei induit Zacchariam filium Ioiadae

sacerdotem et stetit in conspectu populi et dixit eis haec dicit Dominus quare

transgredimini praeceptum Domini quod vobis non proderit et dereliquistis

Dominum ut derelinqueret vos</p>
<p><span class=c>21</span> qui congregati adversus eum miserunt lapides iuxta regis

imperium in atrio domus Domini</p>
<p><span class=c>22</span> et non est recordatus Ioas rex misericordiae quam fecerat

Ioiadae pater illius secum sed interfecit filium eius qui cum moreretur ait

videat Dominus et requirat</p>
<p><span class=c>23</span> cumque evolutus esset annus ascendit contra eum exercitus

Syriae venitque in Iudam et Hierusalem et interfecit cunctos principes populi

atque universam praedam miserunt regi Damascum</p>
<p><span class=c>24</span> et certe cum permodicus venisset numerus Syrorum tradidit

Dominus manibus eorum infinitam multitudinem eo quod reliquissent Dominum Deum

patrum suorum in Ioas quoque ignominiosa exercuere iudicia</p>
<p><span class=c>25</span> et abeuntes dimiserunt eum in languoribus magnis surrexerunt

autem contra eum servi sui in ultionem sanguinis filii Ioiadae sacerdotis et

occiderunt eum in lectulo suo et mortuus est sepelieruntque eum in civitate David

sed non in sepulchris regum</p>
<p><span class=c>26</span> insidiati vero sunt ei Zabath filius Semath Ammanitidis et

Iozabath filius Semarith Moabitidis</p>
<p><span class=c>27</span> porro filii eius ac summa pecuniae quae adunata fuerat sub eo

et instauratio domus Dei scripta sunt diligentius in libro regum regnavitque

Amasias filius eius pro eo</p>
<p><span class=gl>25</span> viginti quinque annorum erat Amasias cum regnare coepisset

et viginti novem annis regnavit in Hierusalem nomen matris eius Ioaden de

Hierusalem</p>
<p><span class=c>2</span> fecitque bonum in conspectu Domini verumtamen non in corde

perfecto</p>
<p><span class=c>3</span> cumque roboratum sibi videret imperium iugulavit servos qui

occiderant regem patrem suum</p>
<p><span class=c>4</span> sed filios eorum non interfecit sicut scriptum est in libro

legis Mosi ubi praecepit Dominus dicens non occidentur patres pro filiis neque

filii pro patribus suis sed unusquisque in suo peccato morietur</p>
<p><span class=c>5</span> congregavit igitur Amasias Iudam et constituit eos per familias

tribunosque et centuriones in universo Iuda et Beniamin et recensuit a viginti

annis sursum invenitque triginta milia iuvenum qui egrederentur ad pugnam et

tenerent hastam et clypeum</p>
<p><span class=c>6</span> mercede quoque conduxit de Israhel centum milia robustorum

centum talentis argenti</p>
<p><span class=c>7</span> venit autem homo Dei ad illum et ait o rex ne egrediatur tecum

exercitus Israhel non est enim Dominus cum Israhel et cunctis filiis Ephraim</p>
<p><span class=c>8</span> quod si putas in robore exercitus bella consistere superari te

faciet Deus ab hostibus Dei quippe est et adiuvare et in fugam vertere</p>
<p><span class=c>9</span> dixitque Amasias ad hominem Dei quid ergo fiet de centum

talentis quae dedi militibus Israhel et respondit ei homo Dei habet Dominus

unde tibi dare possit multo his plura</p>
<p><span class=c>10</span> separavit itaque Amasias exercitum qui venerat ad eum ex

Ephraim ut reverteretur in locum suum at illi contra Iudam vehementer irati

reversi sunt in regionem suam</p>
<p><span class=c>11</span> porro Amasias confidenter eduxit populum suum et abiit in

vallem Salinarum percussitque filios Seir decem milia</p>
<p><span class=c>12</span> et alia decem milia virorum ceperunt filii Iuda et adduxerunt

ad praeruptum cuiusdam petrae praecipitaveruntque eos de summo in praeceps qui

universi crepuerunt</p>
<p><span class=c>13</span> at ille exercitus quem remiserat Amasias ne secum iret ad

proelium diffusus est in civitatibus Iuda a Samaria usque Bethoron et

interfectis tribus milibus diripuit praedam magnam</p>
<p><span class=c>14</span> Amasias vero post caedem Idumeorum et adlatos deos filiorum

Seir statuit illos in deos sibi et adorabat eos et illis adolebat incensum</p>
<p><span class=c>15</span> quam ob rem iratus Dominus contra Amasiam misit ad illum

prophetam qui diceret ei cur adorasti deos qui non liberaverunt populum suum de

manu tua</p>
<p><span class=c>16</span> cumque haec ille loqueretur respondit ei num consiliarius

regis es quiesce ne interficiam te discedensque propheta scio inquit quod

cogitaverit Dominus occidere te qui et fecisti hoc malum et insuper non

adquievisti consilio meo</p>
<p><span class=c>17</span> igitur Amasias rex Iuda inito pessimo consilio misit ad Ioas

filium Ioachaz filii Hieu regem Israhel dicens veni videamus nos mutuo</p>
<p><span class=c>18</span> at ille remisit nuntium dicens carduus qui est in Libano misit

ad cedrum Libani dicens da filiam tuam filio meo uxorem et ecce bestiae quae

erant in silva Libani transierunt et conculcaverunt carduum</p>
<p><span class=c>19</span> dixisti percussi Edom et idcirco erigitur cor tuum in

superbiam sede in domo tua cur malum adversum te provocas ut cadas et tu et

Iudas tecum</p>
<p><span class=c>20</span> noluit audire Amasias eo quod Domini esset voluntas ut

traderetur in manibus hostium propter deos Edom</p>
<p><span class=c>21</span> ascendit igitur Ioas rex Israhel et mutuos sibi praebuere

conspectus Amasias autem rex Iuda erat in Bethsames Iudae</p>
<p><span class=c>22</span> corruitque Iudas coram Israhel et fugit in tabernacula sua</p>
<p><span class=c>23</span> porro Amasiam regem Iuda filium Ioas filii Ioachaz cepit Ioas

rex Israhel in Bethsames et adduxit in Hierusalem destruxitque murum eius a

porta Ephraim usque ad portam Anguli quadringentis cubitis</p>
<p><span class=c>24</span> omne quoque aurum et argentum et universa vasa quae reppererat

in domo Dei et apud Obededom in thesauris etiam domus regiae necnon et filios

obsidum reduxit Samariam</p>
<p><span class=c>25</span> vixit autem Amasias filius Ioas rex Iuda postquam mortuus est

Ioas filius Ioachaz rex Israhel quindecim annis</p>
<p><span class=c>26</span> reliqua vero sermonum Amasiae priorum et novissimorum scripta

sunt in libro regum Iuda et Israhel</p>
<p><span class=c>27</span> qui postquam recessit a Domino tetenderunt ei insidias in

Hierusalem cumque fugisset Lachis miserunt et interfecerunt eum ibi</p>
<p><span class=c>28</span> reportantesque super equos sepelierunt eum cum patribus suis

in civitate David</p>
<p><span class=gl>26</span> omnis autem populus Iuda filium eius Oziam annorum sedecim

constituit regem pro patre suo Amasia</p>
<p><span class=c>2</span> ipse aedificavit Ahilath et restituit eam dicioni Iudae

postquam dormivit rex cum patribus suis</p>
<p><span class=c>3</span> sedecim annorum erat Ozias cum regnare coepisset et

quinquaginta duobus annis regnavit in Hierusalem nomen matris eius Hiechelia de

Hierusalem</p>
<p><span class=c>4</span> fecitque quod erat rectum in oculis Domini iuxta omnia quae

fecerat Amasias pater eius</p>
<p><span class=c>5</span> et exquisivit Deum in diebus Zacchariae intellegentis et videntis

Deum cumque requireret Dominum direxit eum in omnibus</p>
<p><span class=c>6</span> denique egressus est et pugnavit contra Philisthim et destruxit

murum Geth et murum Iabniae murumque Azoti aedificavit quoque oppida in Azoto

et in Philisthim</p>
<p><span class=c>7</span> et adiuvit eum Deus contra Philisthim et contra Arabas qui

habitabant in Gurbaal et contra Ammanitas</p>
<p><span class=c>8</span> pendebantque Ammanitae munera Oziae et divulgatum est nomen

eius usque ad introitum Aegypti propter crebras victorias</p>
<p><span class=c>9</span> aedificavitque Ozias turres in Hierusalem super portam Anguli

et super portam Vallis et reliquas in eodem muri latere firmavitque eas</p>
<p><span class=c>10</span> extruxit etiam turres in solitudine et fodit cisternas

plurimas eo quod haberet multa pecora tam in campestribus quam in heremi

vastitate vineas quoque habuit et vinitores in montibus et in Carmelo erat

quippe homo agriculturae deditus</p>
<p><span class=c>11</span> fuit autem exercitus bellatorum eius qui procedebant ad

proelia sub manu Hiehihel scribae Maasiaeque doctoris et sub manu Ananiae qui

erat de ducibus regis</p>
<p><span class=c>12</span> omnisque numerus principum per familias virorum fortium duum

milium sescentorum</p>
<p><span class=c>13</span> et sub eis universus exercitus trecentorum et septem milium

quingentorum qui erant apti ad bella et pro rege contra adversarios dimicabant</p>
<p><span class=c>14</span> praeparavit quoque eis Ozias id est cuncto exercitui clypeos

et hastas et galeas et loricas arcusque et fundas ad iaciendos lapides</p>
<p><span class=c>15</span> et fecit in Hierusalem diversi generis machinas quas in

turribus conlocavit et in angulis murorum ut mitterent sagittas et saxa grandia

egressumque est nomen eius procul eo quod auxiliaretur ei Dominus et

corroborasset illum</p>
<p><span class=c>16</span> sed cum roboratus esset elevatum est cor eius in interitum

suum et neglexit Dominum Deum suum ingressusque templum Domini adolere voluit

incensum super altare thymiamatis</p>
<p><span class=c>17</span> statimque ingressus post eum Azarias sacerdos et cum eo

sacerdotes Domini octoginta viri fortissimi</p>
<p><span class=c>18</span> restiterunt regi atque dixerunt non est tui officii Ozia ut

adoleas incensum Domino sed sacerdotum hoc est filiorum Aaron qui consecrati

sunt ad huiuscemodi ministerium egredere de sanctuario ne contempseris quia non

reputabitur tibi in gloriam hoc a Domino Deo</p>
<p><span class=c>19</span> iratusque est Ozias et tenens in manu turibulum ut adoleret

incensum minabatur sacerdotibus statimque orta est lepra in fronte eius coram

sacerdotibus in domo Domini super altare thymiamatis</p>
<p><span class=c>20</span> cumque respexisset eum Azarias pontifex et omnes reliqui

sacerdotes viderunt lepram in fronte eius et festinato expulerunt eum sed et

ipse perterritus adceleravit egredi eo quod sensisset ilico plagam Domini</p>
<p><span class=c>21</span> fuit igitur Ozias rex leprosus usque ad diem mortis suae et

habitavit in domo separata plenus lepra ob quam et eiectus fuerat de domo

Domini porro Ioatham filius eius rexit domum regis et iudicabat populum terrae</p>
<p><span class=c>22</span> reliqua autem sermonum Oziae priorum et novissimorum scripsit

Esaias filius Amos propheta</p>
<p><span class=c>23</span> dormivitque Ozias cum patribus suis et sepelierunt eum in agro

regalium sepulchrorum eo quod esset leprosus regnavitque Ioatham filius eius

pro eo</p>
<p><span class=gl>27</span> viginti quinque annorum erat Ioatham cum regnare coepisset

et sedecim annis regnavit in Hierusalem nomen matris eius Hierusa filia Sadoc</p>
<p><span class=c>2</span> fecitque quod rectum erat coram Domino iuxta omnia quae fecerat

Ozias pater suus excepto quod non est ingressus templum Domini et adhuc populus

delinquebat</p>
<p><span class=c>3</span> ipse aedificavit portam domus Domini Excelsam et in muro Ophel

multa construxit</p>
<p><span class=c>4</span> urbes quoque aedificavit in montibus Iuda et in saltibus

castella et turres</p>
<p><span class=c>5</span> ipse pugnavit contra regem filiorum Ammon et vicit eos

dederuntque ei filii Ammon in tempore illo centum talenta argenti et decem

milia choros tritici ac totidem choros hordei haec ei praebuerunt filii Ammon

in anno secundo et tertio</p>
<p><span class=c>6</span> corroboratusque est Ioatham eo quod direxisset vias suas coram

Domino Deo suo</p>
<p><span class=c>7</span> reliqua autem sermonum Ioatham et omnes pugnae eius et opera

scripta sunt in libro regum Israhel et Iuda</p>
<p><span class=c>8</span> viginti quinque annorum erat cum regnare coepisset et sedecim

annis regnavit in Hierusalem</p>
<p><span class=c>9</span> dormivitque Ioatham cum patribus suis et sepelierunt eum in

civitate David et regnavit Achaz filius eius pro eo</p>
<p><span class=gl>28</span> viginti annorum erat Achaz cum regnare coepisset et sedecim

annis regnavit in Hierusalem non fecit rectum in conspectu Domini sicut David

pater eius</p>
<p><span class=c>2</span> sed ambulavit in viis regum Israhel insuper et statuas fudit

Baalim</p>
<p><span class=c>3</span> ipse est qui adolevit incensum in valle Benennon et lustravit

filios suos in igne iuxta ritum gentium quas interfecit Dominus in adventu

filiorum Israhel</p>
<p><span class=c>4</span> sacrificabat quoque et thymiama succendebat in excelsis et in

collibus et sub omni ligno frondoso</p>
<p><span class=c>5</span> tradiditque eum Dominus Deus eius in manu regis Syriae qui

percussit eum magnamque praedam de eius cepit imperio et adduxit in Damascum

manibus quoque regis Israhel traditus est et percussus plaga grandi</p>
<p><span class=c>6</span> occiditque Phacee filius Romeliae de Iuda centum viginti milia

in die uno omnes viros bellatores eo quod reliquissent Dominum Deum patrum

suorum</p>
<p><span class=c>7</span> eodem tempore occidit Zechri vir potens ex Ephraim Masiam

filium regis et Ezricam ducem domus eius Helcanam quoque secundum a rege</p>
<p><span class=c>8</span> ceperuntque filii Israhel de fratribus suis ducenta milia mulierum

puerorum et puellarum et infinitam praedam pertuleruntque eam in Samariam</p>
<p><span class=c>9</span> ea tempestate erat ibi propheta Domini nomine Oded qui egressus

obviam exercitui venientium in Samariam dixit eis ecce iratus Dominus Deus

patrum vestrorum contra Iudam tradidit eos manibus vestris et occidistis illos

atrociter ita ut caelum pertingeret vestra crudelitas</p>
<p><span class=c>10</span> insuper filios Iuda et Hierusalem vultis vobis subicere in

servos et ancillas quod nequaquam facto opus est peccatis enim super hoc Domino

Deo vestro</p>
<p><span class=c>11</span> sed audite consilium meum et reducite captivos quos adduxistis

de fratribus vestris quia magnus furor Domini inminet vobis</p>
<p><span class=c>12</span> steterunt itaque viri de principibus filiorum Ephraim Azarias

filius Iohanan Barachias filius Mosollamoth Hiezechias filius Sellum et Amasa

filius Adali contra eos qui veniebant de proelio</p>
<p><span class=c>13</span> et dixerunt eis non introducetis huc captivos ne peccemus

Domino quare vultis adicere super peccata nostra et vetera cumulare delicta

grande quippe peccatum est et ira furoris Domini inminet super Israhel</p>
<p><span class=c>14</span> dimiseruntque viri bellatores praedam et universa quae

ceperant coram principibus et omni multitudine</p>
<p><span class=c>15</span> steteruntque viri quos supra memoravimus et adprehendentes

captivos omnesque qui nudi erant vestierunt de spoliis cumque vestissent eos et

calciassent et refecissent cibo ac potu unxissent quoque propter laborem et

adhibuissent eis curam quicumque ambulare non poterant et erant inbecillo

corpore inposuerunt eos iumentis et adduxerunt Hierichum civitatem Palmarum ad

fratres eorum ipsique reversi sunt Samariam</p>
<p><span class=c>16</span> tempore illo misit rex Achaz ad regem Assyriorum auxilium

postulans</p>
<p><span class=c>17</span> veneruntque Idumei et percusserunt multos ex Iuda et ceperunt

praedam magnam</p>
<p><span class=c>18</span> Philisthim quoque diffusi sunt per urbes campestres et ad

meridiem Iuda ceperuntque Bethsames et Ahilon et Gaderoth Soccho quoque et

Thamnam et Gamzo cum viculis suis et habitaverunt in eis</p>
<p><span class=c>19</span> humiliaverat enim Dominus Iudam propter Achaz regem Iuda eo

quod nudasset eum auxilio et contemptui habuisset Dominum</p>
<p><span class=c>20</span> adduxitque contra eum Thaglathphalnasar regem Assyriorum qui

et adflixit eum et nullo resistente vastavit</p>
<p><span class=c>21</span> igitur Achaz spoliata domo Domini et domo regum et principum

dedit regi Assyriorum munera et tamen nihil ei profuit</p>
<p><span class=c>22</span> insuper et in tempore angustiae suae auxit contemptum in

Dominum ipse per se rex Achaz</p>
<p><span class=c>23</span> immolavit diis Damasci victimas percussoribus suis et dixit

dii regum Syriae auxiliantur eis quos ego placabo hostiis et aderunt mihi cum e

contrario ipsi fuerint ruina eius et universo Israhel</p>
<p><span class=c>24</span> direptis itaque Achaz omnibus vasis domus Dei atque confractis

clusit ianuas templi Dei et fecit sibi altaria in universis angulis Hierusalem</p>
<p><span class=c>25</span> in omnibus quoque urbibus Iuda extruxit aras ad cremandum tus

atque ad iracundiam provocavit Dominum Deum patrum suorum</p>
<p><span class=c>26</span> reliqua autem sermonum eius et omnium operum priorum et

novissimorum scripta sunt in libro regum Iuda et Israhel</p>
<p><span class=c>27</span> dormivitque Achaz cum patribus suis et sepelierunt eum in

civitate Hierusalem neque enim receperunt eum in sepulchra regum Israhel

regnavitque Ezechias filius eius pro eo</p>
<p><span class=gl>29</span> igitur Ezechias regnare coepit cum viginti quinque esset

annorum et viginti novem annis regnavit in Hierusalem nomen matris eius Abia

filia Zacchariae</p>
<p><span class=c>2</span> fecitque quod erat placitum in conspectu Domini iuxta omnia

quae fecerat David pater eius</p>
<p><span class=c>3</span> ipse anno et mense primo regni sui aperuit valvas domus Domini

et instauravit eas</p>
<p><span class=c>4</span> adduxitque sacerdotes atque Levitas et congregavit eos in

plateam orientalem</p>
<p><span class=c>5</span> dixitque ad eos audite me Levitae et sanctificamini mundate

domum Domini Dei patrum vestrorum auferte omnem inmunditiam de sanctuario</p>
<p><span class=c>6</span> peccaverunt patres nostri et fecerunt malum in conspectu Domini

Dei nostri derelinquentes eum averterunt facies suas a tabernaculo Domini et

praebuerunt dorsum</p>
<p><span class=c>7</span> cluserunt ostia quae erant in porticu et extinxerunt lucernas

incensumque non adoleverunt et holocausta non obtulerunt in sanctuario Deo

Israhel</p>
<p><span class=c>8</span> concitatus est itaque furor Domini super Iudam et Hierusalem

tradiditque eos in commotionem et in interitum et in sibilum sicut ipsi

cernitis oculis vestris</p>
<p><span class=c>9</span> en corruerunt patres nostri gladiis filii nostri et filiae

nostrae et coniuges captivae ductae sunt propter hoc scelus</p>
<p><span class=c>10</span> nunc igitur placet mihi ut ineamus foedus cum Domino Deo

Israhel et avertat a nobis furorem irae suae</p>
<p><span class=c>11</span> filii mi nolite neglegere vos elegit Dominus ut stetis coram

eo et ministretis illi colatis eum et cremetis incensum</p>
<p><span class=c>12</span> surrexerunt ergo Levitae Maath filius Amasiae et Iohel filius

Azariae de filiis Caath porro de filiis Merari Cis filius Abdai et Azarias

filius Iallelel de filiis autem Gersom Ioha filius Zemma et Eden filius Ioaha</p>
<p><span class=c>13</span> at vero de filiis Elisaphan Samri et Iahihel de filiis quoque

Asaph Zaccharias et Mathanias</p>
<p><span class=c>14</span> necnon de filiis Heman Iahihel et Semei sed et de filiis

Idithun Semeias et Ozihel</p>
<p><span class=c>15</span> congregaveruntque fratres suos et sanctificati sunt et

ingressi iuxta mandatum regis et imperium Domini ut expiarent domum Dei</p>
<p><span class=c>16</span> sacerdotes quoque ingressi templum Domini ut sanctificarent illud

extulerunt omnem inmunditiam quam intro reppererant in vestibulum domus Domini

quam tulerunt Levitae et asportaverunt ad torrentem Cedron foras</p>
<p><span class=c>17</span> coeperunt autem prima die mensis primi mundare et in die

octava eiusdem mensis ingressi sunt porticum templi Domini expiaveruntque

templum diebus octo et in die sextadecima mensis eiusdem quod coeperant

impleverunt</p>
<p><span class=c>18</span> ingressi quoque sunt ad Ezechiam regem et dixerunt ei

sanctificavimus omnem domum Domini et altare holocaustoseos vasaque eius necnon

et mensam propositionis cum omnibus vasis suis</p>
<p><span class=c>19</span> cunctamque templi supellectilem quam polluerat rex Achaz in

regno suo postquam praevaricatus est et ecce exposita sunt omnia coram altari

Domini</p>
<p><span class=c>20</span> consurgensque diluculo Ezechias rex adunavit omnes principes

civitatis et ascendit domum Domini</p>
<p><span class=c>21</span> obtuleruntque simul tauros septem arietes septem agnos septem

et hircos septem pro peccato pro regno pro sanctuario pro Iuda dixit quoque

sacerdotibus filiis Aaron ut offerrent super altare Domini</p>
<p><span class=c>22</span> mactaverunt igitur tauros et susceperunt sacerdotes sanguinem

et fuderunt illud super altare mactaverunt etiam arietes et illorum sanguinem

super altare fuderunt immolaverunt agnos et fuderunt super altare sanguinem</p>
<p><span class=c>23</span> adplicaverunt hircos pro peccato coram rege et universa multitudine

inposueruntque manus suas super eos</p>
<p><span class=c>24</span> et immolaverunt illos sacerdotes et asperserunt sanguinem

eorum altari pro piaculo universi Israhelis pro omni quippe Israhel praeceperat

rex ut holocaustum fieret et pro peccato</p>
<p><span class=c>25</span> constituit quoque Levitas in domo Domini cum cymbalis et

psalteriis et citharis secundum dispositionem David et Gad videntis regis et

Nathan prophetae siquidem Domini praeceptum fuit per manum prophetarum eius</p>
<p><span class=c>26</span> steteruntque Levitae tenentes organa David et sacerdotes tubas</p>
<p><span class=c>27</span> et iussit Ezechias ut offerrent holocaustum super altare

cumque offerrentur holocausta coeperunt laudes canere Domino et clangere tubis

atque in diversis organis quae David rex Israhel reppererat concrepare</p>
<p><span class=c>28</span> omni autem turba adorante cantores et hii qui tenebant tubas

erant in officio suo donec conpleretur holocaustum</p>
<p><span class=c>29</span> cumque finita esset oblatio incurvatus est rex et omnes qui

erant cum eo et adoraverunt</p>
<p><span class=c>30</span> praecepitque Ezechias et principes Levitis ut laudarent

Dominum sermonibus David et Asaph videntis qui laudaverunt eum magna laetitia

et curvato genu adoraverunt</p>
<p><span class=c>31</span> Ezechias autem etiam haec addidit implestis manus vestras

Domino accedite et offerte victimas et laudes in domo Domini obtulit ergo

universa multitudo hostias et laudes et holocausta mente devota</p>
<p><span class=c>32</span> porro numerus holocaustorum quae obtulit multitudo hic fuit

tauros septuaginta arietes centum agnos ducentos</p>
<p><span class=c>33</span> sanctificaveruntque Domino boves sescentos et oves tria milia</p>
<p><span class=c>34</span> sacerdotes vero pauci erant nec poterant sufficere ut pelles

holocaustorum detraherent unde et Levitae fratres eorum adiuverunt eos donec

impleretur opus et sanctificarentur antistites Levitae quippe faciliori ritu

sanctificantur quam sacerdotes</p>
<p><span class=c>35</span> fuerunt igitur holocausta plurima adipes pacificorum et

libamina holocaustorum et conpletus est cultus domus Domini</p>
<p><span class=c>36</span> laetatusque est Ezechias et omnis populus eo quod ministerium

Domini esset expletum de repente quippe hoc fieri placuerat</p>
<p><span class=gl>30</span> misit quoque Ezechias ad omnem Israhel et Iudam scripsitque

epistulas ad Ephraim et Manassem ut venirent ad domum Domini in Hierusalem et

facerent phase Domino Deo Israhel</p>
<p><span class=c>2</span> inito ergo consilio regis et principum et universi coetus

Hierusalem decreverunt ut facerent phase mense secundo</p>
<p><span class=c>3</span> non enim occurrerant facere in tempore suo quia sacerdotes qui

possent sufficere sanctificati non fuerant et populus necdum congregatus erat

in Hierusalem</p>
<p><span class=c>4</span> placuitque sermo regi et omni multitudini</p>
<p><span class=c>5</span> et decreverunt ut mitterent nuntios in universum Israhel de

Bersabee usque ut venirent et facerent phase Domino Deo Israhel in Hierusalem

multi enim non fecerant sicut lege praescriptum est</p>
<p><span class=c>6</span> perrexeruntque cursores cum epistulis ex regis imperio et

principum eius in universum Israhel et Iudam iuxta quod rex iusserat

praedicantes filii Israhel revertimini ad Dominum Deum Abraham et Isaac et

Israhel et revertetur ad reliquias quae effugerunt manum regis Assyriorum</p>
<p><span class=c>7</span> nolite fieri sicut patres vestri et fratres qui recesserunt a

Domino Deo patrum suorum et tradidit eos in interitum ut ipsi cernitis</p>
<p><span class=c>8</span> nolite indurare cervices vestras sicut patres vestri tradite

manus Domino et venite ad sanctuarium eius quod sanctificavit in aeternum

servite Domino Deo patrum vestrorum et avertetur a vobis ira furoris eius</p>
<p><span class=c>9</span> si enim vos reversi fueritis ad Dominum fratres vestri et filii

habebunt misericordiam coram dominis suis qui illos duxere captivos et

revertentur in terram hanc pius enim et clemens est Dominus Deus vester et non

avertet faciem suam a vobis si reversi fueritis ad eum</p>
<p><span class=c>10</span> igitur cursores pergebant velociter de civitate in civitatem

per terram Ephraim et Manasse usque Zabulon illis inridentibus et

subsannantibus eos</p>
<p><span class=c>11</span> attamen quidam viri ex Aser et Manasse et Zabulon

adquiescentes consilio venerunt Hierusalem</p>
<p><span class=c>12</span> in Iuda vero facta est manus Domini ut daret eis cor unum et

facerent iuxta praeceptum regis et principum verbum Domini</p>
<p><span class=c>13</span> congregatique sunt in Hierusalem populi multi ut facerent

sollemnitatem azymorum in mense secundo</p>
<p><span class=c>14</span> et surgentes destruxerunt altaria quae erant in Hierusalem

atque universa in quibus idolis adolebatur incensum subvertentes proiecerunt in

torrentem Cedron</p>
<p><span class=c>15</span> immolaverunt autem phase quartadecima die mensis secundi

sacerdotes quoque atque Levitae tandem sanctificati obtulerunt holocausta in

domo Domini</p>
<p><span class=c>16</span> steteruntque in ordine suo iuxta dispositionem et legem Mosi

hominis Dei sacerdotes vero suscipiebant effundendum sanguinem de manibus

Levitarum</p>
<p><span class=c>17</span> eo quod multa turba sanctificata non esset et idcirco Levitae

immolarent phase his qui non occurrerant sanctificari Domino</p>
<p><span class=c>18</span> magna etiam pars populi de Ephraim et Manasse et Isachar et

Zabulon quae sanctificata non fuerat comedit phase non iuxta quod scriptum est

et oravit pro eis Ezechias dicens Dominus bonus propitiabitur</p>
<p><span class=c>19</span> cunctis qui in toto corde requirunt Dominum Deum patrum suorum

et non inputabit eis quod minus sanctificati sunt</p>
<p><span class=c>20</span> quem exaudivit Dominus et placatus est populo</p>
<p><span class=c>21</span> feceruntque filii Israhel qui inventi sunt in Hierusalem

sollemnitatem azymorum septem diebus in laetitia magna laudantes Dominum per

singulos dies Levitae quoque et sacerdotes per organa quae suo officio

congruebant</p>
<p><span class=c>22</span> et locutus est Ezechias ad cor omnium Levitarum qui habebant

intellegentiam bonam super Domino et comederunt septem diebus sollemnitatis

immolantes victimas pacificorum et laudantes Dominum Deum patrum suorum</p>
<p><span class=c>23</span> placuitque universae multitudini ut celebrarent etiam alios

dies septem quod et fecerunt cum ingenti gaudio</p>
<p><span class=c>24</span> Ezechias enim rex Iuda praebuerat multitudini mille tauros et

septem milia ovium principes vero dederant populo tauros mille et oves decem

milia sanctificata ergo est sacerdotum plurima multitudo</p>
<p><span class=c>25</span> et hilaritate perfusa omnis turba Iuda tam sacerdotum et Levitarum

quam universae frequentiae quae venerat ex Israhel proselytorum quoque de terra

Israhel et habitantium in Iuda</p>
<p><span class=c>26</span> factaque est grandis celebritas in Hierusalem qualis a diebus

Salomonis filii David regis Israhel in ea urbe non fuerat</p>
<p><span class=c>27</span> surrexerunt autem sacerdotes atque Levitae benedicentes populo

et exaudita est vox eorum pervenitque oratio in habitaculum sanctum caeli</p>
<p><span class=gl>31</span> cumque haec fuissent rite celebrata egressus est omnis

Israhel qui inventus fuerat in urbibus Iuda et fregerunt simulacra succideruntque

lucos demoliti sunt excelsa et altaria destruxerunt non solum de universo Iuda

et Beniamin sed de Ephraim quoque et Manasse donec penitus everterent

reversique sunt omnes filii Israhel in possessiones et civitates suas</p>
<p><span class=c>2</span> Ezechias vero constituit turmas sacerdotales et leviticas per

divisiones suas unumquemque in officio proprio tam sacerdotum videlicet quam

Levitarum ad holocausta et pacifica ut ministrarent et confiterentur

canerentque in portis castrorum Domini</p>
<p><span class=c>3</span> pars autem regis erat ut de propria eius substantia offerretur

holocaustum mane semper et vespere sabbatis quoque et kalendis et

sollemnitatibus ceteris sicut scriptum est in lege Mosi</p>
<p><span class=c>4</span> praecepit etiam populo habitantium Hierusalem ut darent partes

sacerdotibus et Levitis et possent vacare legi Domini</p>
<p><span class=c>5</span> quod cum percrebruisset in auribus multitudinis plurimas

obtulere primitias filii Israhel frumenti vini et olei mellis quoque et omnium

quae gignit humus decimas obtulerunt</p>
<p><span class=c>6</span> sed et filii Israhel et Iuda qui habitabant in urbibus Iuda obtulerunt

decimas boum et ovium decimasque sanctorum quae voverant Domino Deo suo atque

universa portantes fecerunt acervos plurimos</p>
<p><span class=c>7</span> mense tertio coeperunt acervorum iacere fundamenta et mense

septimo conpleverunt eos</p>
<p><span class=c>8</span> cumque ingressi fuissent Ezechias et principes eius viderunt

acervos et benedixerunt Domino ac populo Israhel</p>
<p><span class=c>9</span> interrogavitque Ezechias sacerdotes et Levitas cur ita iacerent

acervi</p>
<p><span class=c>10</span> respondit illi Azarias sacerdos primus de stirpe Sadoc dicens

ex quo coeperunt offerri primitiae in domo Domini comedimus et saturati sumus

remanseruntque plurima eo quod benedixerit Dominus populo suo reliquiarum autem

copia est ista quam cernis</p>
<p><span class=c>11</span> praecepit igitur Ezechias ut praepararent horrea in domo

Domini quod cum fecissent</p>
<p><span class=c>12</span> intulerunt tam primitias quam decimas et quaecumque voverant

fideliter fuit autem praefectus eorum Chonenias Levita et Semei frater eius

secundus</p>
<p><span class=c>13</span> post quem Ieihel et Azazias et Naath et Asahel et Ierimoth

Iozabath quoque et Helihel et Iesmachias et Maath et Banaias praepositi sub

manibus Choneniae et Semei fratris eius ex imperio Ezechiae regis et Azariae

pontificis domus Domini ad quos omnia pertinebant</p>
<p><span class=c>14</span> Core vero filius Iemna Levites et ianitor orientalis portae

praepositus erat his quae sponte offerebantur Domino primitiisque et

consecratis in sancta sanctorum</p>
<p><span class=c>15</span> et sub cura eius Eden et Meniamin Hiesue et Sameias Amarias

quoque et Sechenias in civitatibus sacerdotum ut fideliter distribuerent

fratribus suis partes minoribus atque maioribus</p>
<p><span class=c>16</span> exceptis maribus ab annis tribus et supra cunctis qui

ingrediebantur templum Domini et quicquid per dies singulos conducebat in

ministerio atque observationibus iuxta divisiones suas</p>
<p><span class=c>17</span> sacerdotibus per familias et Levitis a vicesimo anno et supra

per ordines et turmas suas</p>
<p><span class=c>18</span> universaeque multitudini tam uxoribus quam liberis eorum

utriusque sexus fideliter cibi de his quae sanctificata fuerant praebebantur</p>
<p><span class=c>19</span> sed et filiorum Aaron per agros et suburbana urbium singularum

dispositi erant viri qui partes distribuerent universo sexui masculino de

sacerdotibus et Levitis</p>
<p><span class=c>20</span> fecit ergo Ezechias universa quae diximus in omni Iuda

operatusque est bonum et rectum et verum coram Domino Deo suo</p>
<p><span class=c>21</span> in universa cultura ministerii domus Domini iuxta legem et

caerimonias volens requirere Deum suum in toto corde suo fecitque et

prosperatus est</p>
<p><span class=gl>32</span> post quae et huiuscemodi veritatem venit Sennacherib rex

Assyriorum et ingressus Iudam obsedit civitates munitas volens eas capere</p>
<p><span class=c>2</span> quod cum vidisset Ezechias venisse scilicet Sennacherib et

totum belli impetum verti contra Hierusalem</p>
<p><span class=c>3</span> inito cum principibus consilio virisque fortissimis ut

obturarent capita fontium quae erant extra urbem et hoc omnium decernente

sententia</p>
<p><span class=c>4</span> congregavit plurimam multitudinem et obturaverunt cunctos

fontes et rivum qui fluebat in medio terrae dicentes ne veniant reges

Assyriorum et inveniant aquarum abundantiam</p>
<p><span class=c>5</span> aedificavit quoque agens industrie omnem murum qui fuerat

dissipatus et extruxit turres desuper et forinsecus alterum murum instauravitque

Mello in civitate David et fecit universi generis armaturam et clypeos</p>
<p><span class=c>6</span> constituitque principes bellatorum in exercitu et convocavit

universos in platea portae civitatis ac locutus est ad cor eorum dicens</p>
<p><span class=c>7</span> viriliter agite et confortamini nolite timere nec paveatis

regem Assyriorum et universam multitudinem quae est cum eo multo enim plures

nobiscum sunt quam cum illo</p>
<p><span class=c>8</span> cum illo est brachium carneum nobiscum Dominus Deus noster qui

auxiliator est noster pugnatque pro nobis confortatusque est populus

huiuscemodi verbis Ezechiae regis Iuda</p>
<p><span class=c>9</span> quae postquam gesta sunt misit Sennacherib rex Assyriorum

servos suos Hierusalem ipse enim cum universo exercitu obsidebat Lachis ad

Ezechiam regem Iuda et ad omnem populum qui erat in urbe dicens</p>
<p><span class=c>10</span> haec dicit Sennacherib rex Assyriorum in quo habentes fiduciam

sedetis obsessi in Hierusalem</p>
<p><span class=c>11</span> num Ezechias decipit vos ut tradat morti in fame et siti

adfirmans quod Dominus Deus vester liberet vos de manu regis Assyriorum</p>
<p><span class=c>12</span> numquid non iste est Ezechias qui destruxit excelsa illius et

altaria et praecepit Iudae et Hierusalem dicens coram altari uno adorabitis et

in ipso conburetis incensum</p>
<p><span class=c>13</span> an ignoratis quae ego fecerim et patres mei cunctis terrarum

populis numquid praevaluerunt dii gentium omniumque terrarum liberare regionem

suam de manu mea</p>
<p><span class=c>14</span> quis est de universis diis gentium quas vastaverunt patres mei

qui potuerit eruere populum suum de manu mea ut possit etiam Deus vester eruere

vos de hac manu</p>
<p><span class=c>15</span> non vos ergo decipiat Ezechias nec vana persuasione deludat

neque credatis ei si enim nullus potuit deus cunctarum gentium atque regnorum

liberare populum suum de manu mea et de manu patrum meorum consequenter nec

Deus vester poterit eruere vos de hac manu</p>
<p><span class=c>16</span> sed et alia multa locuti sunt servi eius contra Dominum Deum

et contra Ezechiam servum eius</p>
<p><span class=c>17</span> epistulas quoque scripsit plenas blasphemiae in Dominum Deum

Israhel et locutus est adversus eum sicut dii gentium ceterarum non potuerunt

liberare populos suos de manu mea sic et Deus Ezechiae eruere non poterit

populum suum de manu ista</p>
<p><span class=c>18</span> insuper et clamore magno lingua iudaica contra populum qui

sedebat in muris Hierusalem personabat ut terreret eos et caperet civitatem</p>
<p><span class=c>19</span> locutusque est contra Deum Hierusalem sicut adversum deos

populorum terrae opera manuum hominum</p>
<p><span class=c>20</span> oraverunt igitur Ezechias rex et Esaias filius Amos prophetes

adversum hanc blasphemiam ac vociferati sunt usque in caelum</p>
<p><span class=c>21</span> et misit Dominus angelum qui percussit omnem virum robustum et

bellatorem et principem exercitus regis Assyriorum reversusque est cum

ignominia in terram suam cumque ingressus esset domum dei sui filii qui egressi

fuerant de utero eius interfecerunt eum gladio</p>
<p><span class=c>22</span> salvavitque Dominus Ezechiam et habitatores Hierusalem de manu

Sennacherib regis Assyriorum et de manu omnium et praestitit ei quietem per

circuitum</p>
<p><span class=c>23</span> multi etiam deferebant hostias et sacrificia Domino Hierusalem

et munera Ezechiae regi Iuda qui exaltatus est post haec coram cunctis gentibus</p>
<p><span class=c>24</span> in diebus illis aegrotavit Ezechias usque ad mortem et oravit

Dominum exaudivitque eum et dedit ei signum</p>
<p><span class=c>25</span> sed non iuxta beneficia quae acceperat retribuit quia elevatum

est cor eius et facta est contra eum ira et contra Iudam ac Hierusalem</p>
<p><span class=c>26</span> humiliatusque est postea eo quod exaltatum fuisset cor eius

tam ipse quam habitatores Hierusalem et idcirco non venit super eos ira Domini

in diebus Ezechiae</p>
<p><span class=c>27</span> fuit autem Ezechias dives et inclitus valde et thesauros sibi

plurimos congregavit argenti auri et lapidis pretiosi aromatum et armorum

universi generis et vasorum magni pretii</p>
<p><span class=c>28</span> apothecas quoque frumenti vini et olei et praesepia omnium

iumentorum caulasque pecoribus</p>
<p><span class=c>29</span> et urbes exaedificavit habebat quippe greges ovium et

armentorum innumerabiles eo quod dedisset ei Dominus substantiam multam nimis</p>
<p><span class=c>30</span> ipse est Ezechias qui obturavit superiorem fontem aquarum Gion

et avertit eas subter ad occidentem urbis David in omnibus operibus suis fecit

prospere quae voluit</p>
<p><span class=c>31</span> attamen in legatione principum Babylonis qui missi fuerant ad

eum ut interrogarent de portento quod acciderat super terram dereliquit eum

Deus ut temptaretur et nota fierent omnia quae erant in corde eius</p>
<p><span class=c>32</span> reliqua autem sermonum Ezechiae et misericordiarum eius

scripta sunt in visione Esaiae filii Amos prophetae et in libro regum Iuda et

Israhel</p>
<p><span class=c>33</span> dormivitque Ezechias cum patribus suis et sepelierunt eum

supra sepulchra filiorum David et celebravit eius exequias universus Iuda et

omnes habitatores Hierusalem regnavitque Manasses filius eius pro eo</p>
<p><span class=gl>33</span> duodecim annorum erat Manasses cum regnare coepisset et

quinquaginta quinque annis regnavit in Hierusalem</p>
<p><span class=c>2</span> fecit autem malum coram Domino iuxta abominationes gentium quas

subvertit Dominus coram filiis Israhel</p>
<p><span class=c>3</span> et conversus instauravit excelsa quae demolitus fuerat Ezechias

pater eius construxitque aras Baalim et fecit lucos et adoravit omnem militiam

caeli et coluit eam</p>
<p><span class=c>4</span> aedificavit quoque altaria in domo Domini de qua dixerat

Dominus in Hierusalem erit nomen meum in aeternum</p>
<p><span class=c>5</span> aedificavit autem ea cuncto exercitui caeli in duobus atriis

domus Domini</p>
<p><span class=c>6</span> transireque fecit filios suos per ignem in valle Benennon

observabat somnia sectabatur auguria maleficis artibus inserviebat habebat

secum magos et incantatores multaque mala operatus est coram Domino ut inritaret

eum</p>
<p><span class=c>7</span> sculptile quoque et conflatile signum posuit in domo Domini de

qua locutus est Dominus ad David et ad Salomonem filium eius dicens in domo hac

et in Hierusalem quam elegi de cunctis tribubus Israhel ponam nomen meum in

sempiternum</p>
<p><span class=c>8</span> et movere non faciam pedem Israhel de terra quam tradidi

patribus eorum ita dumtaxat si custodierint facere quae praecepi eis cunctamque

legem et caerimonias atque iudicia per manum Mosi</p>
<p><span class=c>9</span> igitur Manasses seduxit Iudam et habitatores Hierusalem ut

facerent malum super omnes gentes quas subverterat Dominus a facie filiorum

Israhel</p>
<p><span class=c>10</span> locutusque est Dominus ad eum et ad populum illius et

adtendere noluerunt</p>
<p><span class=c>11</span> idcirco superinduxit eis principes exercitus regis Assyriorum

ceperuntque Manassen et vinctum catenis atque conpedibus duxerunt Babylonem</p>
<p><span class=c>12</span> qui postquam coangustatus est oravit Dominum Deum suum et egit

paenitentiam valde coram Deo patrum suorum</p>
<p><span class=c>13</span> deprecatusque est eum et obsecravit intente et exaudivit

orationem eius reduxitque eum Hierusalem in regnum suum et cognovit Manasses

quod Dominus ipse esset Deus</p>
<p><span class=c>14</span> post haec aedificavit murum extra civitatem David ad

occidentem Gion in convalle ab introitu portae Piscium per circuitum usque ad

Ophel et exaltavit illum vehementer constituitque principes exercitus in cunctis

civitatibus Iuda munitis</p>
<p><span class=c>15</span> et abstulit deos alienos et simulacrum de domo Domini aras

quoque quas fecerat in monte domus Domini et in Hierusalem et proiecit omnia

extra urbem</p>
<p><span class=c>16</span> porro instauravit altare Domini et immolavit super illud

victimas et pacifica et laudem praecepitque Iudae ut serviret Domino Deo

Israhel</p>
<p><span class=c>17</span> attamen adhuc populus immolabat in excelsis Domino Deo suo</p>
<p><span class=c>18</span> reliqua autem gestorum Manasse et obsecratio eius ad Deum suum

verba quoque videntium qui loquebantur ad eum in nomine Domini Dei Israhel

continentur in sermonibus regum Israhel</p>
<p><span class=c>19</span> oratio quoque eius et exauditio et cuncta peccata atque

contemptus loca etiam in quibus aedificavit excelsa et fecit lucos et statuas

antequam ageret paenitentiam scripta sunt in sermonibus Ozai</p>
<p><span class=c>20</span> dormivit ergo Manasses cum patribus suis et sepelierunt eum in

domo sua regnavitque pro eo filius eius Amon</p>
<p><span class=c>21</span> viginti duo annorum erat Amon cum regnare coepisset et duobus

annis regnavit in Hierusalem</p>
<p><span class=c>22</span> fecitque malum in conspectu Domini sicut fecerat Manasses

pater eius et cunctis idolis quae Manasses fuerat fabricatus immolavit atque

servivit</p>
<p><span class=c>23</span> et non est reveritus faciem Domini sicut reveritus est

Manasses pater eius et multo maiora deliquit</p>
<p><span class=c>24</span> cumque coniurassent adversus eum servi sui interfecerunt eum

in domo sua</p>
<p><span class=c>25</span> porro reliqua populi multitudo caesis his qui Amon

percusserant constituit regem Iosiam filium eius pro eo</p>
<p><span class=gl>34</span> octo annorum erat Iosias cum regnare coepisset et triginta

et uno annis regnavit in Hierusalem</p>
<p><span class=c>2</span> fecitque quod erat rectum in conspectu Domini et ambulavit in

viis David patris sui non declinavit neque ad dexteram neque ad sinistram</p>
<p><span class=c>3</span> octavo autem anno regni sui cum adhuc esset puer coepit

quaerere Deum patris sui David et duodecimo anno postquam coeperat mundavit

Iudam et Hierusalem ab excelsis et lucis simulacrisque et sculptilibus</p>
<p><span class=c>4</span> destruxeruntque coram eo aras Baalim et simulacra quae

superposita fuerant demoliti sunt lucos etiam et sculptilia succidit atque

comminuit et super tumulos eorum qui eis immolare consueverant fragmenta

dispersit</p>
<p><span class=c>5</span> ossa praeterea sacerdotum conbusit in altaribus idolorum

mundavitque Iudam et Hierusalem</p>
<p><span class=c>6</span> sed et in urbibus Manasse et Ephraim et Symeon usque Nepthalim

cuncta subvertit</p>
<p><span class=c>7</span> cumque altaria dissipasset et lucos et sculptilia contrivisset

in frusta cunctaque delubra demolitus esset de universa terra Israhel reversus

est Hierusalem</p>
<p><span class=c>8</span> igitur anno octavodecimo regni sui mundata iam terra et templo

Domini misit Saphan filium Eseliae et Maasiam principem civitatis et Ioha

filium Ioachaz a commentariis ut instaurarent domum Domini Dei sui</p>
<p><span class=c>9</span> qui venerunt ad Helciam sacerdotem magnum acceptamque ab eo

pecuniam quae inlata fuerat in domum Domini et quam congregaverant Levitae

ianitores de Manasse et Ephraim et universis reliquiis Israhel ab omni quoque

Iuda et Beniamin et habitatoribus Hierusalem</p>
<p><span class=c>10</span> tradiderunt in manibus eorum qui praeerant operariis in domo

Domini ut instaurarent templum et infirma quaeque sarcirent</p>
<p><span class=c>11</span> at illi dederunt eam artificibus et cementariis ut emerent

lapides de lapidicinis et ligna ad commissuras aedificii et ad contignationem

domorum quas destruxerant reges Iuda</p>
<p><span class=c>12</span> qui fideliter cuncta faciebant erant autem praepositi

operantium Iaath et Abdias de filiis Merari Zaccharias et Mosollam de filiis

Caath qui urguebant opus omnes Levitae scientes organis canere</p>
<p><span class=c>13</span> super eos vero qui ad varios usus onera portabant erant

scribae et magistri de Levitis ianitores</p>
<p><span class=c>14</span> cumque efferrent pecuniam quae inlata fuerat in templum Domini

repperit Helcias sacerdos librum legis Domini per manum Mosi</p>
<p><span class=c>15</span> et ait ad Saphan scribam librum legis inveni in domo Domini et

tradidit ei</p>
<p><span class=c>16</span> at ille intulit volumen ad regem et nuntiavit ei dicens omnia

quae dedisti in manu servorum tuorum ecce conplentur</p>
<p><span class=c>17</span> argentum quod reppertum est in domo Domini conflaverunt

datumque est praefectis artificum et diversa opera fabricantium</p>
<p><span class=c>18</span> praeterea tradidit mihi Helcias sacerdos hunc librum quem cum

rege praesente recitasset</p>
<p><span class=c>19</span> audissetque ille verba legis scidit vestimenta sua</p>
<p><span class=c>20</span> et praecepit Helciae et Ahicam filio Saphan et Abdon filio

Micha Saphan quoque scribae et Asaiae servo regis dicens</p>
<p><span class=c>21</span> ite et orate Dominum pro me et pro reliquiis Israhel et Iuda

super universis sermonibus libri istius qui reppertus est magnus enim furor

Domini stillavit super nos eo quod non custodierint patres nostri verba Domini

ut facerent omnia quae scripta sunt in isto volumine</p>
<p><span class=c>22</span> abiit igitur Helcias et hii qui simul a rege missi fuerant ad

Holdan propheten uxorem Sellum filii Thecuath filii Hasra custodis vestium quae

habitabat Hierusalem in secunda et locuti sunt ei verba quae supra narravimus</p>
<p><span class=c>23</span> at illa respondit eis haec dicit Dominus Deus Israhel dicite

viro qui misit vos ad me</p>
<p><span class=c>24</span> haec dicit Dominus ecce ego inducam mala super locum istum et

super habitatores eius cunctaque maledicta quae scripta sunt in libro hoc quem

legerunt coram rege Iuda</p>
<p><span class=c>25</span> quia dereliquerunt me et sacrificaverunt diis alienis ut me ad

iracundiam provocarent in cunctis operibus manuum suarum idcirco stillavit

furor meus super locum istum et non extinguetur</p>
<p><span class=c>26</span> ad regem autem Iuda qui misit vos pro Domino deprecando sic

loquimini haec dicit Dominus Deus Israhel quoniam audisti verba voluminis</p>
<p><span class=c>27</span> atque emollitum est cor tuum et humiliatus es in conspectu Dei

super his quae dicta sunt contra locum hunc et habitatores Hierusalem

reveritusque faciem meam scidisti vestimenta tua et flevisti coram me ego

quoque exaudivi te dicit Dominus</p>
<p><span class=c>28</span> iam enim colligam te ad patres tuos et infereris in sepulchrum

tuum in pace nec videbunt oculi tui omne malum quod ego inducturus sum super

locum istum et super habitatores eius rettulerunt itaque regi cuncta quae

dixerat</p>
<p><span class=c>29</span> at ille convocatis universis maioribus natu Iuda et Hierusalem</p>
<p><span class=c>30</span> ascendit domum Domini unaque omnes viri Iuda et habitatores

Hierusalem sacerdotes et Levitae et cunctus populus a minimo usque ad maximum

quibus audientibus in domo Domini legit rex omnia verba voluminis</p>
<p><span class=c>31</span> et stans in tribunali suo percussit foedus coram Domino ut

ambularet post eum et custodiret praecepta et testimonia et iustificationes

eius in toto corde suo et in tota anima sua faceretque quae scripta sunt in

volumine illo quem legerat</p>
<p><span class=c>32</span> adiuravit quoque super hoc omnes qui repperti fuerant in

Hierusalem et Beniamin et fecerunt habitatores Hierusalem iuxta pactum Domini

Dei patrum suorum</p>
<p><span class=c>33</span> abstulit ergo Iosias cunctas abominationes de universis

regionibus filiorum Israhel et fecit omnes qui residui erant in Israhel servire

Domino Deo suo cunctis diebus eius non recesserunt a Domino Deo patrum suorum</p>
<p><span class=gl>35</span> fecit autem Iosias in Hierusalem phase Domino quod

immolatum est quartadecima die mensis primi</p>
<p><span class=c>2</span> et constituit sacerdotes in officiis suis hortatusque est eos

ut ministrarent in domo Domini</p>
<p><span class=c>3</span> Levitis quoque ad quorum eruditionem omnis Israhel

sanctificabatur Domino locutus est ponite arcam in sanctuario templi quod

aedificavit Salomon filius David rex Israhel nequaquam enim eam ultra

portabitis nunc autem ministrate Domino Deo vestro et populo eius Israhel</p>
<p><span class=c>4</span> et praeparate vos per domos et cognationes vestras in

divisionibus singulorum sicut praecepit David rex Israhel et descripsit Salomon

filius eius</p>
<p><span class=c>5</span> ministrate in sanctuario per familias turmasque leviticas</p>
<p><span class=c>6</span> et sanctificati immolate phase fratres etiam vestros ut possint

iuxta verba quae locutus est Dominus in manu Mosi facere praeparate</p>
<p><span class=c>7</span> dedit praeterea Iosias omni populo qui ibi fuerat inventus in

sollemnitatem phase agnos et hedos de gregibus et reliqui pecoris triginta

milia boumque tria milia haec de regis universa substantia</p>
<p><span class=c>8</span> duces quoque eius sponte quod voluerant obtulerunt tam populo

quam sacerdotibus et Levitis porro Helcias et Zaccharias et Iehihel principes

domus Domini dederunt sacerdotibus ad faciendum phase pecora commixtim duo

milia sescenta et boves trecentos</p>
<p><span class=c>9</span> Chonenias autem Semeias etiam et Nathanahel fratres eius necnon

Asabias et Iahihel et Iozabath principes Levitarum dederunt ceteris Levitis ad

celebrandum phase quinque milia pecorum et boves quingentos</p>
<p><span class=c>10</span> praeparatumque est ministerium et steterunt sacerdotes in

officio suo Levitae quoque in turmis iuxta regis imperium</p>
<p><span class=c>11</span> et immolatum est phase asperseruntque sacerdotes manu sua

sanguinem et Levitae detraxerunt pelles holocaustorum</p>
<p><span class=c>12</span> et separaverunt ea ut darent per domos et familias singulorum

et offerrentur Domino sicut scriptum est in libro Mosi de bubus quoque fecere

similiter</p>
<p><span class=c>13</span> et assaverunt phase super ignem iuxta quod lege praeceptum est

pacificas vero hostias coxerunt in lebetis et caccabis et ollis et festinato

distribuerunt universae plebi</p>
<p><span class=c>14</span> sibi autem et sacerdotibus postea paraverunt nam in oblatione

holocaustorum et adipum usque ad noctem sacerdotes fuerant occupati unde

Levitae et sibi et sacerdotibus filiis Aaron paraverunt novissimis</p>
<p><span class=c>15</span> porro cantores filii Asaph stabant in ordine suo iuxta

praeceptum David et Asaph et Heman et Idithun prophetarum regis ianitores vero

per portas singulas observabant ita ut ne puncto quidem discederent a

ministerio quam ob rem et fratres eorum Levitae paraverunt eis cibos</p>
<p><span class=c>16</span> omnis igitur cultura Domini rite conpleta est in die illa ut

facerent phase et offerrent holocausta super altare Domini iuxta praeceptum

regis Iosiae</p>
<p><span class=c>17</span> feceruntque filii Israhel qui repperti fuerant ibi phase in

tempore illo et sollemnitatem azymorum septem diebus</p>
<p><span class=c>18</span> non fuit phase simile huic in Israhel a diebus Samuhelis

prophetae sed nec quisquam de cunctis regibus Israhel fecit phase sicut Iosias

sacerdotibus et Levitis et omni Iuda et Israhel qui reppertus fuerat et

habitantibus in Hierusalem</p>
<p><span class=c>19</span> octavodecimo anno regni Iosiae hoc phase celebratum est</p>
<p><span class=c>20</span> postquam instauraverat Iosias templum ascendit Nechao rex

Aegypti ad pugnandum in Charchamis iuxta Eufraten et processit in occursum eius

Iosias</p>
<p><span class=c>21</span> at ille missis ad eum nuntiis ait quid mihi et tibi est rex

Iuda non adversum te hodie venio sed contra aliam pugno domum ad quam me Deus

festinato ire praecepit desine adversum Deum facere qui mecum est ne

interficiat te</p>
<p><span class=c>22</span> noluit Iosias reverti sed praeparavit contra eum bellum nec

adquievit sermonibus Nechao ex ore Dei verum perrexit ut dimicaret in campo

Mageddo</p>
<p><span class=c>23</span> ibique vulneratus a sagittariis dixit pueris suis educite me

de proelio quia oppido vulneratus sum</p>
<p><span class=c>24</span> qui transtulerunt eum de curru in alterum currum qui

sequebatur eum more regio et asportaverunt in Hierusalem mortuusque est et

sepultus in mausoleo patrum suorum et universus Iuda et Hierusalem luxerunt eum</p>
<p><span class=c>25</span> Hieremias maxime cuius omnes cantores atque cantrices usque in

praesentem diem lamentationes super Iosia replicant et quasi lex obtinuit in

Israhel ecce scriptum fertur in Lamentationibus</p>
<p><span class=c>26</span> reliqua autem sermonum Iosiae et misericordiarum eius quae

lege praecepta sunt Domini</p>
<p><span class=c>27</span> opera quoque illius prima et novissima scripta sunt in libro

regum Israhel et Iuda</p>
<p><span class=gl>36</span> tulit ergo populus terrae Ioachaz filium Iosiae et

constituit regem pro patre suo in Hierusalem</p>
<p><span class=c>2</span> viginti trium annorum erat Ioachaz cum regnare coepisset et

tribus mensibus regnavit in Hierusalem</p>
<p><span class=c>3</span> amovit autem eum rex Aegypti cum venisset Hierusalem et

condemnavit terram centum talentis argenti et talento auri</p>
<p><span class=c>4</span> constituitque regem pro eo Eliacim fratrem eius super Iudam et

Hierusalem et vertit nomen eius Ioacim ipsum vero Ioachaz tulit secum et

adduxit in Aegyptum</p>
<p><span class=c>5</span> viginti quinque annorum erat Ioacim cum regnare coepisset et

undecim annis regnavit in Hierusalem fecitque malum coram Domino Deo suo</p>
<p><span class=c>6</span> contra hunc ascendit Nabuchodonosor rex Chaldeorum et vinctum

catenis duxit in Babylonem</p>
<p><span class=c>7</span> ad quam et vasa Domini transtulit et posuit ea in templo suo</p>
<p><span class=c>8</span> reliqua autem verborum Ioacim et abominationum eius quas

operatus est et quae inventa sunt in eo continentur in libro regum Israhel et

Iuda regnavitque Ioachin filius eius pro eo</p>
<p><span class=c>9</span> octo annorum erat Ioachin cum regnare coepisset et tribus

mensibus ac decem diebus regnavit in Hierusalem fecitque malum in conspectu

Domini</p>
<p><span class=c>10</span> cumque anni circulus volveretur misit Nabuchodonosor rex qui

et adduxerunt eum in Babylonem asportatis simul pretiosissimis vasis domus

Domini regem vero constituit Sedeciam fratrem eius super Iudam et Hierusalem</p>
<p><span class=c>11</span> viginti et unius anni erat Sedecias cum regnare coepisset et

undecim annis regnavit in Hierusalem</p>
<p><span class=c>12</span> fecitque malum in oculis Domini Dei sui nec erubuit faciem

Hieremiae prophetae loquentis ad se ex ore Domini</p>
<p><span class=c>13</span> a rege quoque Nabuchodonosor recessit qui adiuraverat eum per

Deum et induravit cervicem suam et cor ut non reverteretur ad Dominum Deum

Israhel</p>
<p><span class=c>14</span> sed et universi principes sacerdotum et populus praevaricati

sunt inique iuxta universas abominationes gentium et polluerunt domum Domini

quam sanctificaverat sibi in Hierusalem</p>
<p><span class=c>15</span> mittebat autem Dominus Deus patrum suorum ad illos per manum

nuntiorum suorum de nocte consurgens et cotidie commonens eo quod parceret

populo et habitaculo suo</p>
<p><span class=c>16</span> at illi subsannabant nuntios Dei et parvipendebant sermones

eius inludebantque prophetis donec ascenderet furor Domini in populum eius et

esset nulla curatio</p>
<p><span class=c>17</span> adduxit enim super eos regem Chaldeorum et interfecit iuvenes

eorum gladio in domo sanctuarii sui non est misertus adulescentis et virginis

et senis nec decrepiti quidem sed omnes tradidit manibus eius</p>
<p><span class=c>18</span> universaque vasa domus Domini tam maiora quam minora et

thesauros templi et regis et principum transtulit in Babylonem</p>
<p><span class=c>19</span> incenderunt hostes domum Dei destruxerunt murum Hierusalem

universas turres conbuserunt et quicquid pretiosum fuerat demoliti sunt</p>
<p><span class=c>20</span> si quis evaserat gladium ductus in Babylonem servivit regi et

filiis eius donec imperaret rex Persarum</p>
<p><span class=c>21</span> et conpleretur sermo Domini ex ore Hieremiae et celebraret

terra sabbata sua cunctis enim diebus desolationis egit sabbatum usque dum conplerentur

septuaginta anni</p>
<p><span class=c>22</span> anno autem primo Cyri regis Persarum ad explendum sermonem

Domini quem locutus fuerat per os Hieremiae suscitavit Dominus spiritum Cyri

regis Persarum qui iussit praedicari in universo regno suo etiam per scripturam

dicens</p>
<p><span class=c>23</span> haec dicit Cyrus rex Persarum omnia regna terrae dedit mihi

Dominus Deus caeli et ipse praecepit mihi ut aedificarem ei domum in Hierusalem

quae est in Iudaea quis ex vobis est in omni populo eius sit Dominus Deus suus

cum eo et ascendat</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="es1.htm">Poster</a></p>
</td></tr>
</table>









		


</body>
</html>

