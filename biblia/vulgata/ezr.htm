<html>
<head>
<title>Vulgata. Esdrae</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Esdrae</h2>
<p><span class=gl>1</span> in anno primo Cyri regis Persarum ut conpleretur verbum

Domini ex ore Hieremiae suscitavit Dominus spiritum Cyri regis Persarum et

transduxit vocem in universo regno suo etiam per scripturam dicens</p>
<p><span class=c>2</span> haec dicit Cyrus rex Persarum omnia regna terrae dedit mihi

Dominus Deus caeli et ipse praecepit mihi ut aedificarem ei domum in Hierusalem

quae est in Iudaea</p>
<p><span class=c>3</span> quis est in vobis de universo populo eius sit Deus illius cum

ipso ascendat Hierusalem quae est in Iudaea et aedificet domum Domini Dei

Israhel ipse est Deus qui est in Hierusalem</p>
<p><span class=c>4</span> et omnes reliqui in cunctis locis ubicumque habitant adiuvent

eum viri de loco suo argento et auro et substantia et pecoribus excepto quod

voluntarie offerunt templo Dei quod est in Hierusalem</p>
<p><span class=c>5</span> et surrexerunt principes patrum de Iuda et Beniamin et

sacerdotes et Levitae omnis cuius suscitavit Deus spiritum ut ascenderent ad

aedificandum templum Domini quod erat in Hierusalem</p>
<p><span class=c>6</span> universique qui erant in circuitu adiuverunt manus eorum in

vasis argenteis et aureis in substantia in iumentis in supellectili exceptis

his quae sponte obtulerunt</p>
<p><span class=c>7</span> rex quoque Cyrus protulit vasa templi Domini quae tulerat

Nabuchodonosor de Hierusalem et posuerat ea in templo dei sui</p>
<p><span class=c>8</span> protulit autem ea Cyrus rex Persarum per manum Mitridatis filii

Gazabar et adnumeravit ea Sasabassar principi Iudae</p>
<p><span class=c>9</span> et hic est numerus eorum fialae aureae triginta fialae

argenteae mille cultri viginti novem scyphi aurei triginta</p>
<p><span class=c>10</span> scyphi argentei secundi quadringenti decem vasa alia mille</p>
<p><span class=c>11</span> omnia vasa aurea et argentea quinque milia quadringenta

universa tulit Sasabassar cum his qui ascendebant de transmigratione Babylonis

in Hierusalem</p>
<p><span class=gl>2</span> hii sunt autem filii provinciae qui ascenderunt de

captivitate quam transtulerat Nabuchodonosor rex Babylonis in Babylonem et

reversi sunt in Hierusalem et Iudam unusquisque in civitatem suam</p>
<p><span class=c>2</span> qui venerunt cum Zorobabel Hiesua Neemia Saraia Rahelaia

Mardochai Belsan Mesphar Beguai Reum Baana numerus virorum populi Israhel</p>
<p><span class=c>3</span> filii Pharos duo milia centum septuaginta duo</p>
<p><span class=c>4</span> filii Sephetia trecenti septuaginta duo</p>
<p><span class=c>5</span> filii Area septingenti septuaginta quinque</p>
<p><span class=c>6</span> filii Phaethmoab filiorum Iosue Ioab duo milia octingenti

duodecim</p>
<p><span class=c>7</span> filii Helam mille ducenti quinquaginta quattuor</p>
<p><span class=c>8</span> filii Zeththua nongenti quadraginta quinque</p>
<p><span class=c>9</span> filii Zacchai septingenti sexaginta</p>
<p><span class=c>10</span> filii Bani sescenti quadraginta duo</p>
<p><span class=c>11</span> filii Bebai sescenti viginti tres</p>
<p><span class=c>12</span> filii Azgad mille ducenti viginti duo</p>
<p><span class=c>13</span> filii Adonicam sescenti sexaginta sex</p>
<p><span class=c>14</span> filii Beguai duo milia quinquaginta sex</p>
<p><span class=c>15</span> filii Adin quadringenti quinquaginta quattuor</p>
<p><span class=c>16</span> filii Ater qui erant ex Hiezechia nonaginta octo</p>
<p><span class=c>17</span> filii Besai trecenti viginti tres</p>
<p><span class=c>18</span> filii Iora centum duodecim</p>
<p><span class=c>19</span> filii Asom ducenti viginti tres</p>
<p><span class=c>20</span> filii Gebbar nonaginta quinque</p>
<p><span class=c>21</span> filii Bethleem centum viginti tres</p>
<p><span class=c>22</span> viri Netupha quinquaginta sex</p>
<p><span class=c>23</span> viri Anathoth centum viginti octo</p>
<p><span class=c>24</span> filii Azmaveth quadraginta duo</p>
<p><span class=c>25</span> filii Cariathiarim Caephira et Beroth septingenti quadraginta

tres</p>
<p><span class=c>26</span> filii Arama et Gaba sescenti viginti unus</p>
<p><span class=c>27</span> viri Machmas centum viginti duo</p>
<p><span class=c>28</span> viri Bethel et Gai ducenti viginti tres</p>
<p><span class=c>29</span> filii Nebo quinquaginta duo</p>
<p><span class=c>30</span> filii Megbis centum quinquaginta sex</p>
<p><span class=c>31</span> filii Helam alterius mille ducenti quinquaginta quattuor</p>
<p><span class=c>32</span> filii Arim trecenti viginti</p>
<p><span class=c>33</span> filii Lod Adid et Ono septingenti viginti quinque</p>
<p><span class=c>34</span> filii Hiericho trecenti quadraginta quinque</p>
<p><span class=c>35</span> filii Sennaa tria milia sescenti triginta</p>
<p><span class=c>36</span> sacerdotes filii Idaia in domo Hiesue nongenti septuaginta

tres</p>
<p><span class=c>37</span> filii Emmer mille quinquaginta duo</p>
<p><span class=c>38</span> filii Phessur mille ducenti quadraginta septem</p>
<p><span class=c>39</span> filii Arim mille decem et septem</p>
<p><span class=c>40</span> Levitae filii Hiesue et Cedmihel filiorum Odevia septuaginta

quattuor</p>
<p><span class=c>41</span> cantores filii Asaph centum viginti octo</p>
<p><span class=c>42</span> filii ianitorum filii Sellum filii Ater filii Telmon filii

Accub filii Atita filii Sobai universi centum triginta novem</p>
<p><span class=c>43</span> Nathinnei filii Sia filii Asupha filii Tebbaoth</p>
<p><span class=c>44</span> filii Ceros filii Siaa filii Phadon</p>
<p><span class=c>45</span> filii Levana filii Agaba filii Accub</p>
<p><span class=c>46</span> filii Agab filii Selmai filii Anan</p>
<p><span class=c>47</span> filii Gaddel filii Gaer filii Rahaia</p>
<p><span class=c>48</span> filii Rasin filii Nechoda filii Gazem</p>
<p><span class=c>49</span> filii Aza filii Phasea filii Besee</p>
<p><span class=c>50</span> filii Asenaa filii Munim filii Nephusim</p>
<p><span class=c>51</span> filii Becbuc filii Acupha filii Arur</p>
<p><span class=c>52</span> filii Besluth filii Maida filii Arsa</p>
<p><span class=c>53</span> filii Bercos filii Sisara filii Thema</p>
<p><span class=c>54</span> filii Nasia filii Atupha</p>
<p><span class=c>55</span> filii servorum Salomonis filii Sotei filii Suphereth filii

Pharuda</p>
<p><span class=c>56</span> filii Iala filii Dercon filii Gedel</p>
<p><span class=c>57</span> filii Saphatia filii Athil filii Phocereth qui erant de

Asebaim filii Ammi</p>
<p><span class=c>58</span> omnes Nathinnei et filii servorum Salomonis trecenti nonaginta

duo</p>
<p><span class=c>59</span> et hii qui ascenderunt de Thelmela Thelarsa Cherub et Don et

Mer et non potuerunt indicare domum patrum suorum et semen suum utrum ex

Israhel essent</p>
<p><span class=c>60</span> filii Delaia filii Tobia filii Necoda sescenti quinquaginta

duo</p>
<p><span class=c>61</span> et de filiis sacerdotum filii Obia filii Accos filii Berzellai

qui accepit de filiabus Berzellai Galaditis uxorem et vocatus est nomine eorum</p>
<p><span class=c>62</span> hii quaesierunt scripturam genealogiae suae et non invenerunt

et eiecti sunt de sacerdotio</p>
<p><span class=c>63</span> et dixit Athersatha eis ut non comederent de sancto sanctorum

donec surgeret sacerdos doctus atque perfectus</p>
<p><span class=c>64</span> omnis multitudo quasi unus quadraginta duo milia trecenti

sexaginta</p>
<p><span class=c>65</span> exceptis servis eorum et ancillis qui erant septem milia trecenti

triginta septem et in ipsis cantores atque cantrices ducentae</p>
<p><span class=c>66</span> equi eorum septingenti triginta sex muli eorum ducenti

quadraginta quinque</p>
<p><span class=c>67</span> cameli eorum quadringenti triginta quinque asini eorum sex

milia septingenti viginti</p>
<p><span class=c>68</span> et de principibus patrum cum ingrederentur templum Domini quod

est in Hierusalem sponte obtulerunt in domum Dei ad extruendam eam in loco suo</p>
<p><span class=c>69</span> secundum vires suas dederunt in inpensas operis auri solidos

sexaginta milia et mille argenti minas quinque milia et vestes sacerdotales

centum</p>
<p><span class=c>70</span> habitaverunt ergo sacerdotes et Levitae et de populo et

cantores et ianitores et Nathinnei in urbibus suis universusque Israhel in

civitatibus suis</p>
<p><span class=gl>3</span> iamque venerat mensis septimus et erant filii Israhel in

civitatibus suis congregatus est ergo populus quasi vir unus in Hierusalem</p>
<p><span class=c>2</span> et surrexit Iosue filius Iosedech et fratres eius sacerdotes et

Zorobabel filius Salathihel et fratres eius et aedificaverunt altare Dei

Israhel ut offerrent in eo holocaustomata sicut scriptum est in lege Mosi viri

Dei</p>
<p><span class=c>3</span> conlocaverunt autem altare super bases suas deterrentibus eos

per circuitum populis terrarum et obtulerunt super illud holocaustum Domino

mane et vespere</p>
<p><span class=c>4</span> feceruntque sollemnitatem tabernaculorum sicut scriptum est et

holocaustum diebus singulis per ordinem secundum praeceptum opus diei in die

suo</p>
<p><span class=c>5</span> et post haec holocaustum iuge tam in kalendis quam in universis

sollemnitatibus Domini quae erant consecratae et in omnibus in quibus ultro

offerebatur munus Deo</p>
<p><span class=c>6</span> a primo die mensis septimi coeperunt offerre holocaustum Domino

porro templum Dei fundatum necdum erat</p>
<p><span class=c>7</span> dederunt autem pecunias latomis et cementariis cibum quoque et

potum et oleum Sidoniis Tyriisque ut deferrent ligna cedrina de Libano ad mare

Ioppes iuxta quod praeceperat Cyrus rex Persarum eis</p>
<p><span class=c>8</span> anno autem secundo adventus eorum ad templum Dei in Hierusalem

mense secundo coeperunt Zorobabel filius Salathihel et Iosue filius Iosedech et

reliqui de fratribus eorum sacerdotes et Levitae et omnes qui venerant de

captivitate in Hierusalem et constituerunt Levitas a viginti annis et supra ut

urguerent opus Domini</p>
<p><span class=c>9</span> stetitque Iosue filii eius et fratres eius Cedmihel et filii

eius et filii Iuda quasi unus ut instarent super eos qui faciebant opus in

templo Dei filii Enadad filii eorum et fratres eorum Levitae</p>
<p><span class=c>10</span> fundato igitur a cementariis templo Domini steterunt

sacerdotes in ornatu suo cum tubis et Levitae filii Asaph in cymbalis ut

laudarent Deum per manus David regis Israhel</p>
<p><span class=c>11</span> et concinebant in hymnis et confessione Domino quoniam bonus

quoniam in aeternum misericordia eius super Israhel omnis quoque populus

vociferabatur clamore magno in laudando Dominum eo quod fundatum esset templum

Domini</p>
<p><span class=c>12</span> plurimi etiam de sacerdotibus et Levitis et principes patrum

seniores qui viderant templum prius cum fundatum esset et hoc templum in oculis

eorum flebant voce magna et multi vociferantes in laetitia elevabant vocem</p>
<p><span class=c>13</span> nec poterat quisquam agnoscere vocem clamoris laetantium et

vocem fletus populi commixtim enim populus vociferabatur clamore magno et vox

audiebatur procul</p>
<p><span class=gl>4</span> audierunt autem hostes Iudae et Beniamin quia filii

captivitatis aedificarent templum Domino Deo Israhel</p>
<p><span class=c>2</span> et accedentes ad Zorobabel et ad principes patrum dixerunt eis

aedificemus vobiscum quia ita ut vos quaerimus Deum vestrum ecce nos immolamus

victimas ex diebus Asoraddan regis Assur qui adduxit nos huc</p>
<p><span class=c>3</span> et dixit eis Zorobabel et Iosue et reliqui principes patrum

Israhel non est vobis et nobis ut aedificemus domum Deo nostro sed nos ipsi

soli aedificabimus Domino Deo nostro sicut praecepit nobis rex Cyrus rex

Persarum</p>
<p><span class=c>4</span> factum est igitur ut populus terrae inpediret manus populi

Iudae et turbaret eos in aedificando</p>
<p><span class=c>5</span> conduxerunt quoque adversum eos consiliatores ut destruerent consilium

eorum omnibus diebus Cyri regis Persarum et usque ad regnum Darii regis

Persarum</p>
<p><span class=c>6</span> in regno autem Asueri principio regni eius scripserunt

accusationem adversum habitatores Iudae et Hierusalem</p>
<p><span class=c>7</span> et in diebus Artarxersis scripsit Beselam Mitridatis et Tabel

et reliqui qui erant in consilio eorum ad Artarxersen regem Persarum epistula

autem accusationis scripta erat syriace et legebatur sermone syro</p>
<p><span class=c>8</span> Reum Beelteem et Samsai scriba scripserunt epistulam unam de

Hierusalem Artarxersi regi huiuscemodi</p>
<p><span class=c>9</span> Reum Beelteem et Samsai scriba et reliqui consiliatores eorum

Dinei et Apharsathei Terphalei Apharsei Erchuei Babylonii Susannechei Deaei

Aelamitae</p>
<p><span class=c>10</span> et ceteri de gentibus quas transtulit Asennaphar magnus et

gloriosus et habitare eas fecit in civitatibus Samariae et in reliquis

regionibus trans Flumen in pace</p>
<p><span class=c>11</span> hoc est exemplar epistulae quam miserunt ad eum Artarxersi

regi servi tui viri qui sunt trans Fluvium salutem dicunt</p>
<p><span class=c>12</span> notum sit regi quia Iudaei qui ascenderunt a te ad nos

venerunt in Hierusalem civitatem rebellem et pessimam quam aedificant

extruentes muros eius et parietes conponentes</p>
<p><span class=c>13</span> nunc igitur notum sit regi quia si civitas illa aedificata

fuerit et muri eius instaurati tributum et vectigal et annuos reditus non

dabunt et usque ad reges haec noxa perveniet</p>
<p><span class=c>14</span> nos ergo memores salis quod in palatio comedimus et quia

laesiones regis videre nefas ducimus idcirco misimus et nuntiavimus regi</p>
<p><span class=c>15</span> ut recenseas in libris historiarum patrum tuorum et invenies

scriptum in commentariis et scies quoniam urbs illa urbs rebellis est et nocens

regibus et provinciis et bella concitant in ea ex diebus antiquis quam ob rem

et civitas ipsa destructa est</p>
<p><span class=c>16</span> nuntiamus nos regi quoniam si civitas illa aedificata fuerit

et muri ipsius instaurati possessionem trans Fluvium non habebis</p>
<p><span class=c>17</span> verbum misit rex ad Reum Beelteem et Samsai scribam et ad

reliquos qui erant in consilio eorum habitatores Samariae et ceteris trans

Fluvium salutem dicens et pacem</p>
<p><span class=c>18</span> accusationem quam misistis ad nos manifeste lecta est coram me</p>
<p><span class=c>19</span> et a me praeceptum est et recensuerunt inveneruntque quoniam

civitas illa a diebus antiquis adversum reges rebellat et seditiones et proelia

concitantur in ea</p>
<p><span class=c>20</span> nam et reges fortissimi fuerunt in Hierusalem qui et dominati

sunt omni regioni quae trans Fluvium est tributum quoque et vectigal et reditus

accipiebant</p>
<p><span class=c>21</span> nunc ergo audite sententiam ut prohibeatis viros illos et urbs

illa non aedificetur donec si forte a me iussum fuerit</p>
<p><span class=c>22</span> videte ne neglegenter hoc impleatis et paulatim crescat malum

contra reges</p>
<p><span class=c>23</span> itaque exemplum edicti Artarxersis regis lectum est coram Reum

et Samsai scriba et consiliariis eorum et abierunt festini in Hierusalem ad

Iudaeos et prohibuerunt eos in brachio et robore</p>
<p><span class=c>24</span> tunc intermissum est opus domus Dei in Hierusalem et non

fiebat usque ad annum secundum regni Darii regis Persarum</p>
<p><span class=gl>5</span> prophetaverunt autem Aggeus propheta et Zaccharias filius

Addo prophetantes ad Iudaeos qui erant in Iudaea et Hierusalem in nomine Dei

Israhel</p>
<p><span class=c>2</span> tunc surrexerunt Zorobabel filius Salathihel et Iosue filius

Iosedech et coeperunt aedificare templum Dei in Hierusalem et cum eis prophetae

Dei adiuvantes eos</p>
<p><span class=c>3</span> in ipso tempore venit ad eos Tatannai qui erat dux trans Flumen

et Starbuzannai et consiliarii eorum sicque dixerunt eis quis dedit vobis consilium

ut domum hanc aedificaretis et muros hos instauraretis</p>
<p><span class=c>4</span> ad quod respondimus eis quae essent nomina hominum auctorum

illius aedificationis</p>
<p><span class=c>5</span> oculus autem Dei eorum factus est super senes Iudaeorum et non

potuerunt inhibere eos placuitque ut res ad Darium referretur et tunc

satisfacerent adversus accusationem illam</p>
<p><span class=c>6</span> exemplar epistulae quam misit Tatannai dux regionis trans

Flumen et Starbuzannai et consiliatores eius Apharsacei qui erant trans Flumen

ad Darium regem</p>
<p><span class=c>7</span> sermo quem miserant ei sic scriptus erat Dario regi pax omnis</p>
<p><span class=c>8</span> notum sit regi isse nos ad Iudaeam provinciam ad domum Dei

magni quae aedificatur lapide inpolito et ligna ponuntur in parietibus opusque

illud diligenter extruitur et crescit in manibus eorum</p>
<p><span class=c>9</span> interrogavimus ergo senes illos et ita diximus eis quis dedit

vobis potestatem ut domum hanc aedificaretis et muros instauraretis</p>
<p><span class=c>10</span> sed et nomina eorum quaesivimus ab eis ut nuntiaremus tibi

quae scripsimus nomina virorum qui sunt principes in eis</p>
<p><span class=c>11</span> huiuscemodi autem sermonem responderunt nobis dicentes nos

sumus servi Dei caeli et terrae et aedificamus templum quod erat extructum ante

hos annos multos quodque rex Israhel magnus aedificaverat et extruxerat</p>
<p><span class=c>12</span> postquam autem ad iracundiam provocaverunt patres nostri Deum

caeli et tradidit eos in manu Nabuchodonosor regis Babylonis Chaldei domum

quoque hanc destruxit et populum eius transtulit in Babylonem</p>
<p><span class=c>13</span> anno autem primo Cyri regis Babylonis Cyrus rex proposuit

edictum ut domus Dei aedificaretur</p>
<p><span class=c>14</span> nam et vasa templi Dei aurea et argentea quae Nabuchodonosor

tulerat de templo quod erat in Hierusalem et asportaverat ea in templum

Babylonis protulit Cyrus rex de templo Babylonis et data sunt Sasabassar

vocabulo quem et principem constituit</p>
<p><span class=c>15</span> dixitque ei haec vasa tolle et vade et pone ea in templo quod

est in Hierusalem et domus Dei aedificetur in loco suo</p>
<p><span class=c>16</span> tunc itaque Sasabassar ille venit et posuit fundamenta templi

Dei in Hierusalem et ex eo tempore usque nunc aedificatur et necdum conpletum

est</p>
<p><span class=c>17</span> nunc ergo si videtur regi bonum recenseat in bibliotheca regis

quae est in Babylone utrumnam a Cyro rege iussum sit ut aedificaretur domus Dei

in Hierusalem et voluntatem regis super hac re mittat ad nos</p>
<p><span class=gl>6</span> tunc Darius rex praecepit et recensuerunt in bibliotheca

librorum qui erant repositi in Babylone</p>
<p><span class=c>2</span> et inventum est in Ecbathanis quod est castrum in Madena

provincia volumen unum talisque scriptus erat in eo commentarius</p>
<p><span class=c>3</span> anno primo Cyri regis Cyrus rex decrevit ut domus Dei quae est

in Hierusalem aedificaretur in loco ubi immolent hostias et ut ponant

fundamenta subportantia altitudinem cubitorum sexaginta et latitudinem

cubitorum sexaginta</p>
<p><span class=c>4</span> ordines de lapidibus inpolitis tres et sic ordines de lignis

novis sumptus autem de domo regis dabuntur</p>
<p><span class=c>5</span> sed et vasa templi Dei aurea et argentea quae Nabuchodonosor

tulerat de templo Hierusalem et adtulerat ea in Babylonem reddantur et

referantur in templo Hierusalem in locum suum quae et posita sunt in templo Dei</p>
<p><span class=c>6</span> nunc ergo Tatannai dux regionis quae est trans Flumen

Starbuzannai et consiliarii vestri Apharsacei qui estis trans Flumen procul

recedite ab illis</p>
<p><span class=c>7</span> et dimittite fieri templum Dei illud a duce Iudaeorum et a

senioribus eorum domum Dei illam aedificent in loco suo</p>
<p><span class=c>8</span> sed et a me praeceptum est quid oporteat fieri a presbyteris

Iudaeorum illis ut aedificetur domus Dei scilicet ut de arca regis id est de

tributis quae dantur de regione trans Flumen studiose sumptus dentur viris

illis ne inpediatur opus</p>
<p><span class=c>9</span> quod si necesse fuerit et vitulos et agnos et hedos in

holocaustum Deo caeli frumentum sal vinum et oleum secundum ritum sacerdotum

qui sunt in Hierusalem detur eis per dies singulos ne sit in aliquo querimonia</p>
<p><span class=c>10</span> et offerant oblationes Deo caeli orentque pro vita regis et

filiorum eius</p>
<p><span class=c>11</span> a me ergo positum est decretum ut omnis homo qui hanc

mutaverit iussionem tollatur lignum de domo ipsius et erigatur et configatur in

eo domus autem eius publicetur</p>
<p><span class=c>12</span> Deus autem qui habitare fecit nomen suum ibi dissipet omnia

regna et populum qui extenderit manum suam ut repugnet et dissipet domum Dei

illam quae est in Hierusalem ego Darius statui decretum quod studiose impleri

volo</p>
<p><span class=c>13</span> igitur Tatannai dux regionis trans Flumen et Starbuzannai et

consiliarii eius secundum quod praeceperat Darius rex sic diligenter exsecuti sunt</p>
<p><span class=c>14</span> seniores autem Iudaeorum aedificabant et prosperabantur iuxta

prophetiam Aggei prophetae et Zacchariae filii Addo et aedificaverunt et

construxerunt iubente Deo Israhel et iubente Cyro et Dario et Artarxerse

regibus Persarum</p>
<p><span class=c>15</span> et conpleverunt domum Dei istam usque ad diem tertium mensis

adar qui est annus sextus regni Darii regis</p>
<p><span class=c>16</span> fecerunt autem filii Israhel sacerdotes et Levitae et reliqui

filiorum transmigrationis dedicationem domus Dei in gaudio</p>
<p><span class=c>17</span> et obtulerunt in dedicationem domus Dei vitulos centum arietes

ducentos agnos quadringentos hircos caprarum pro peccato totius Israhel

duodecim iuxta numerum tribuum Israhel</p>
<p><span class=c>18</span> et statuerunt sacerdotes in ordinibus suis et Levitas in

vicibus suis super opera Dei in Hierusalem sicut scriptum est in libro Mosi</p>
<p><span class=c>19</span> fecerunt autem filii transmigrationis pascha quartadecima die

mensis primi</p>
<p><span class=c>20</span> purificati enim fuerant sacerdotes et Levitae quasi unus omnes

mundi ad immolandum pascha universis filiis transmigrationis et fratribus suis

sacerdotibus et sibi</p>
<p><span class=c>21</span> et comederunt filii Israhel qui reversi fuerant de

transmigratione et omnis qui se separaverat a coinquinatione gentium terrae ad

eos ut quaererent Dominum Deum Israhel</p>
<p><span class=c>22</span> et fecerunt sollemnitatem azymorum septem diebus in laetitia

quoniam laetificaverat eos Dominus et converterat cor regis Assur ad eos ut

adiuvaret manus eorum in opere domus Domini Dei Israhel</p>
<p><span class=gl>7</span> post haec autem verba in regno Artarxersis regis Persarum

Ezras filius Saraiae filii Azariae filii Helciae</p>
<p><span class=c>2</span> filii Sellum filii Sadoc filii Achitob</p>
<p><span class=c>3</span> filii Amariae filii Azariae filii Maraioth</p>
<p><span class=c>4</span> filii Zaraiae filii Ozi filii Bocci</p>
<p><span class=c>5</span> filii Abisue filii Finees filii Eleazar filii Aaron sacerdotis

ab initio</p>
<p><span class=c>6</span> ipse Ezras ascendit de Babylone et ipse scriba velox in lege

Mosi quam dedit Dominus Deus Israhel et dedit ei rex secundum manum Domini Dei

eius super eum omnem petitionem eius</p>
<p><span class=c>7</span> et ascenderunt de filiis Israhel et de filiis sacerdotum et de

filiis Levitarum et de cantoribus et de ianitoribus et de Nathinneis in

Hierusalem anno septimo Artarxersis regis</p>
<p><span class=c>8</span> et venerunt in Hierusalem mense quinto ipse est annus septimus

regis</p>
<p><span class=c>9</span> quia in primo die mensis primi coepit ascendere de Babylone et

in primo mensis quinti venit in Hierusalem iuxta manum Dei sui bonam super se</p>
<p><span class=c>10</span> Ezras enim paravit cor suum ut investigaret legem Domini et

faceret et doceret in Israhel praeceptum et iudicium</p>
<p><span class=c>11</span> hoc est autem exemplar epistulae edicti quod dedit rex

Artarxersis Ezrae sacerdoti scribae erudito in sermonibus et praeceptis Domini

et caerimoniis eius in Israhel</p>
<p><span class=c>12</span> Artarxersis rex regum Ezrae sacerdoti scribae legis Dei caeli

doctissimo salutem</p>
<p><span class=c>13</span> a me decretum est ut cuicumque placuerit in regno meo de

populo Israhel et de sacerdotibus eius et de Levitis ire in Hierusalem tecum

vadat</p>
<p><span class=c>14</span> a facie enim regis et septem consiliatorum eius missus es ut

visites Iudaeam et Hierusalem in lege Dei tui quae est in manu tua</p>
<p><span class=c>15</span> et ut feras argentum et aurum quod rex et consiliatores eius

sponte obtulerunt Deo Israhel cuius in Hierusalem tabernaculum est</p>
<p><span class=c>16</span> et omne argentum et aurum quodcumque inveneris in universa

provincia Babylonis et populus offerre voluerit et de sacerdotibus qui sponte

obtulerint domui Dei sui quae est in Hierusalem</p>
<p><span class=c>17</span> libere accipe et studiose eme de hac pecunia vitulos arietes

agnos et sacrificia et libamina eorum et offer ea super altare templi Dei

vestri quod est in Hierusalem</p>
<p><span class=c>18</span> sed et si quid tibi et fratribus tuis placuerit de reliquo

argento et auro ut faciatis iuxta voluntatem Dei vestri facite</p>
<p><span class=c>19</span> vasa quoque quae dantur tibi in ministerium domus Dei tui

trade in conspectu Dei Hierusalem</p>
<p><span class=c>20</span> sed et cetera quibus opus fuerit in domo Dei tui quantumcumque

necesse est ut expendas dabis de thesauro et de fisco regis</p>
<p><span class=c>21</span> et a me ego Artarxersis rex statui atque decrevi omnibus

custodibus arcae publicae qui sunt trans Flumen ut quodcumque petierit a vobis

Ezras sacerdos scriba legis Dei caeli absque mora detis</p>
<p><span class=c>22</span> usque ad argenti talenta centum et usque ad frumenti choros

centum et usque ad vini batos centum et usque ad batos olei centum sal vero

absque mensura</p>
<p><span class=c>23</span> omne quod ad ritum Dei caeli pertinet tribuatur diligenter in

domo Dei caeli ne forte irascatur contra regnum regis et filiorum eius</p>
<p><span class=c>24</span> vobisque notum facimus de universis sacerdotibus et Levitis

cantoribus ianitoribus Nathinneis et ministris domus Dei huius ut vectigal et

tributum et annonas non habeatis potestatem inponendi super eos</p>
<p><span class=c>25</span> tu autem Ezras secundum sapientiam Dei tui quae est in manu

tua constitue iudices et praesides ut iudicent omni populo qui est trans Flumen

his videlicet qui noverunt legem Dei tui sed et inperitos docete libere</p>
<p><span class=c>26</span> et omnis qui non fecerit legem Dei tui et legem regis

diligenter iudicium erit de eo sive in mortem sive in exilium sive in

condemnationem substantiae eius vel certe in carcerem</p>
<p><span class=c>27</span> benedictus Dominus Deus patrum nostrorum qui dedit hoc in

corde regis ut glorificaret domum Domini quae est in Hierusalem</p>
<p><span class=c>28</span> et in me inclinavit misericordiam coram rege et

consiliatoribus eius et universis principibus regis potentibus et ego

confortatus manu Domini Dei mei quae erat in me congregavi de Israhel principes

qui ascenderent mecum</p>
<p><span class=gl>8</span> hii sunt ergo principes familiarum et genealogia eorum qui

ascenderunt mecum in regno Artarxersis regis de Babylone</p>
<p><span class=c>2</span> de filiis Finees Gersom de filiis Ithamar Danihel de filiis

David Attus</p>
<p><span class=c>3</span> de filiis Secheniae et de filiis Pharos Zaccharias et cum eo

numerati sunt viri centum quinquaginta</p>
<p><span class=c>4</span> de filiis Phaethmoab Helioenai filius Zareae et cum eo ducenti

viri</p>
<p><span class=c>5</span> de filiis Secheniae filius Hiezihel et cum eo trecenti viri</p>
<p><span class=c>6</span> de filiis Adden Abeth filius Ionathan et cum eo quinquaginta

viri</p>
<p><span class=c>7</span> de filiis Helam Isaias filius Athaliae et cum eo septuaginta

viri</p>
<p><span class=c>8</span> de filiis Saphatiae Zebedia filius Michahel et cum eo octoginta

viri</p>
<p><span class=c>9</span> de filiis Ioab Obedia filius Iehihel et cum eo ducenti decem et

octo viri</p>
<p><span class=c>10</span> de filiis Selomith filius Iosphiae et cum eo centum sexaginta

viri</p>
<p><span class=c>11</span> de filiis Bebai Zaccharias filius Bebai et cum eo viginti octo

viri</p>
<p><span class=c>12</span> de filiis Ezgad Iohanan filius Eccetan et cum eo centum decem

viri</p>
<p><span class=c>13</span> de filiis Adonicam qui erant novissimi et haec nomina eorum

Helifeleth et Heihel et Samaias et cum eis sexaginta viri</p>
<p><span class=c>14</span> de filiis Beggui Uthai et Zacchur et cum eo septuaginta viri</p>
<p><span class=c>15</span> congregavi autem eos ad fluvium qui decurrit ad Ahavva et

mansimus ibi diebus tribus quaesivique in populo et in sacerdotibus de filiis

Levi et non inveni ibi</p>
<p><span class=c>16</span> itaque misi Heliezer et Arihel et Semeam et Helnathan et Iarib

et alterum Helnathan et Nathan et Zacchariam et Mesolam principes et Ioarib et

Helnathan sapientes</p>
<p><span class=c>17</span> et misi eos ad Heddo qui est primus in Casphiae loco et posui

in ore eorum verba quae loquerentur ad Addom et ad fratres eius Nathinneos in

loco Casphiae ut adducerent nobis ministros domus Dei nostri</p>
<p><span class=c>18</span> et adduxerunt nobis per manum Dei nostri bonam super nos virum

doctissimum de filiis Moolli filii Levi filii Israhel et Sarabiam et filios

eius et fratres eius decem et octo</p>
<p><span class=c>19</span> et Asabiam et cum eo Isaiam de filiis Merari fratres eius et

filios eius viginti</p>
<p><span class=c>20</span> et de Nathinneis quos dederat David et principes ad ministeria

Levitarum Nathinneos ducentos viginti omnes hii suis nominibus vocabantur</p>
<p><span class=c>21</span> et praedicavi ibi ieiunium iuxta fluvium Ahavva ut

adfligeremur coram Domino Deo nostro et peteremus ab eo viam rectam nobis et

filiis nostris universaeque substantiae nostrae</p>
<p><span class=c>22</span> erubui enim petere regem auxilium et equites qui defenderent

nos ab inimico in via quia dixeramus regi manus Dei nostri est super omnes qui

quaerunt eum in bonitate et imperium eius et fortitudo eius et furor super

omnes qui derelinquunt eum</p>
<p><span class=c>23</span> ieiunavimus autem et rogavimus Deum nostrum pro hoc et evenit

nobis prospere</p>
<p><span class=c>24</span> et separavi de principibus sacerdotum duodecim Sarabian

Asabian et cum eis de fratribus eorum decem</p>
<p><span class=c>25</span> adpendique eis argentum et aurum et vasa consecrata domus Dei

nostri quae obtulerat rex et consiliatores eius et principes eius universusque

Israhel eorum qui inventi fuerant</p>
<p><span class=c>26</span> et adpendi in manibus eorum argenti talenta sescenta

quinquaginta et vasa argentea centum auri centum talenta</p>
<p><span class=c>27</span> et crateras aureos viginti qui habebant solidos millenos et

vasa aeris fulgentis optimi duo pulchra ut aurum</p>
<p><span class=c>28</span> et dixi eis vos sancti Domini et vasa sancta et argentum et

aurum quod sponte oblatum est Domino Deo patrum vestrorum</p>
<p><span class=c>29</span> vigilate et custodite donec adpendatis coram principibus

sacerdotum et Levitarum et ducibus familiarum Israhel in Hierusalem et

thesaurum domus Domini</p>
<p><span class=c>30</span> susceperunt autem sacerdotes et Levitae pondus argenti et auri

et vasorum ut deferrent in Hierusalem in domum Dei nostri</p>
<p><span class=c>31</span> promovimus ergo a flumine Ahavva duodecimo die mensis primi ut

pergeremus Hierusalem et manus Dei nostri fuit super nos et liberavit nos de

manu inimici et insidiatoris in via</p>
<p><span class=c>32</span> et venimus Hierusalem et mansimus ibi diebus tribus</p>
<p><span class=c>33</span> die autem quarta adpensum est argentum et aurum et vasa in

domo Dei nostri per manum Meremoth filii Uriae sacerdotis et cum eo Eleazar

filius Finees cumque eis Iozaded filius Iosue et Noadaia filius Bennoi Levitae</p>
<p><span class=c>34</span> iuxta numerum et pondus omnium descriptumque est omne pondus

in tempore illo</p>
<p><span class=c>35</span> sed et qui venerant de captivitate filii transmigrationis

obtulerunt holocaustomata Deo Israhel vitulos duodecim pro omni Israhel arietes

nonaginta sex agnos septuaginta septem hircos pro peccato duodecim omnia in

holocaustum Domino</p>
<p><span class=c>36</span> dederunt autem edicta regis satrapis qui erant de conspectu

regis et ducibus trans Flumen et elevaverunt populum et domum Dei</p>
<p><span class=gl>9</span> postquam autem haec conpleta sunt accesserunt ad me

principes dicentes non est separatus populus Israhel et sacerdotes et Levitae a

populis terrarum et de abominationibus eorum Chananei videlicet et Hetthei et

Ferezei et Iebusei et Ammanitarum et Moabitarum et Aegyptiorum et Amorreorum</p>
<p><span class=c>2</span> tulerunt enim de filiabus eorum sibi et filiis suis et

commiscuerunt semen sanctum cum populis terrarum manus etiam principum et

magistratuum fuit in transgressione hac prima</p>
<p><span class=c>3</span> cumque audissem sermonem istum scidi pallium meum et tunicam et

evelli capillos capitis mei et barbae et sedi maerens</p>
<p><span class=c>4</span> convenerunt autem ad me omnes qui timebant verbum Dei Israhel

pro transgressione eorum qui de captivitate venerant et ego sedebam tristis

usque ad sacrificium vespertinum</p>
<p><span class=c>5</span> et in sacrificio vespertino surrexi de adflictione mea et

scisso pallio et tunica curvavi genua mea et expandi manus meas ad Dominum Deum

meum</p>
<p><span class=c>6</span> et dixi Deus meus confundor et erubesco levare Deus meus faciem

meam ad te quoniam iniquitates nostrae multiplicatae sunt super caput et

delicta nostra creverunt usque in caelum</p>
<p><span class=c>7</span> a diebus patrum nostrorum sed et nos ipsi peccavimus granditer

usque ad diem hanc et in iniquitatibus nostris traditi sumus ipsi et reges

nostri et sacerdotes nostri in manum regum terrarum in gladium in captivitatem

in rapinam et in confusionem vultus sicut et die hac</p>
<p><span class=c>8</span> et nunc quasi parum et ad momentum facta est deprecatio nostra

apud Dominum Deum nostrum ut dimitterentur nobis reliquiae et daretur paxillus

in loco sancto eius et inluminaret oculos nostros Deus noster et daret nobis

vitam modicam in servitute nostra</p>
<p><span class=c>9</span> quia servi sumus et in servitute nostra non dereliquit nos Deus

noster et inclinavit super nos misericordiam coram rege Persarum ut daret nobis

vitam et sublimaret domum Dei nostri et extrueret solitudines eius et daret

nobis sepem in Iuda et in Hierusalem</p>
<p><span class=c>10</span> et nunc quid dicemus Deus noster post haec quia dereliquimus

mandata tua</p>
<p><span class=c>11</span> quae praecepisti in manu servorum tuorum prophetarum dicens

terram ad quam vos ingredimini ut possideatis eam terra inmunda est iuxta

inmunditiam populorum ceterarumque terrarum abominationibus eorum qui

repleverunt eam ab ore usque ad os in coinquinatione sua</p>
<p><span class=c>12</span> nunc ergo filias vestras ne detis filiis eorum et filias eorum

non accipiatis filiis vestris et non quaeratis pacem eorum et prosperitatem

eorum usque in aeternum ut confortemini et comedatis quae bona sunt terrae et

heredes habeatis filios vestros usque in saeculum</p>
<p><span class=c>13</span> et post omnia quae venerunt super nos in operibus nostris

pessimis et in delicto nostro magno quia tu Deus noster liberasti nos de

iniquitate nostra et dedisti nobis salutem sicut est hodie</p>
<p><span class=c>14</span> ut non converteremur et irrita faceremus mandata tua neque

matrimonia iungeremus cum populis abominationum istarum numquid iratus es nobis

usque ad consummationem ne dimitteres nobis reliquias et salutem</p>
<p><span class=c>15</span> Domine Deus Israhel iustus tu quoniam derelicti sumus qui

salvaremur sicut die hac ecce coram te sumus in delicto nostro non enim stari

potest coram te super hoc</p>
<p><span class=gl>10</span> sic ergo orante Ezra et inplorante eo et flente et iacente

ante templum Dei collectus est ad eum de Israhel coetus grandis nimis virorum

et mulierum puerorumque et flevit populus multo fletu</p>
<p><span class=c>2</span> et respondit Sechenia filius Iehihel de filiis Helam et dixit

Ezrae nos praevaricati sumus in Deum nostrum et duximus uxores alienigenas de

populis terrae et nunc si est paenitentia Israhel super hoc</p>
<p><span class=c>3</span> percutiamus foedus cum Deo nostro ut proiciamus universas

uxores et eos qui de his nati sunt iuxta voluntatem Domini et eorum qui timent

praeceptum Dei nostri secundum legem fiat</p>
<p><span class=c>4</span> surge tuum est decernere nosque erimus tecum confortare et fac</p>
<p><span class=c>5</span> surrexit ergo Ezras et adiuravit principes sacerdotum Levitarum

et omnem Israhel ut facerent secundum verbum hoc et iuraverunt</p>
<p><span class=c>6</span> et surrexit Ezras ante domum Dei et abiit ad cubiculum Iohanan

filii Eliasib et ingressus est illuc panem non comedit et aquam non bibit

lugebat enim in transgressione eorum qui de captivitate venerant</p>
<p><span class=c>7</span> et missa est vox in Iuda et in Hierusalem omnibus filiis

transmigrationis ut congregarentur in Hierusalem</p>
<p><span class=c>8</span> et omnis qui non venerit in tribus diebus iuxta consilium

principum et seniorum auferetur universa substantia eius et ipse abicietur de

coetu transmigrationis</p>
<p><span class=c>9</span> convenerunt igitur omnes viri Iuda et Beniamin in Hierusalem

tribus diebus ipse est mensis nonus vicesimo die mensis et sedit omnis populus

in platea domus Dei trementes pro peccato et pluviis</p>
<p><span class=c>10</span> et surrexit Ezras sacerdos et dixit ad eos vos transgressi

estis et duxistis uxores alienigenas ut adderetis super delictum Israhel</p>
<p><span class=c>11</span> et nunc date confessionem Domino Deo patrum vestrorum et

facite placitum eius et separamini a populis terrae et ab uxoribus alienigenis</p>
<p><span class=c>12</span> et respondit universa multitudo dixitque voce magna iuxta

verbum tuum ad nos sic fiat</p>
<p><span class=c>13</span> verumtamen quia populus multus est et tempus pluviae et non

sustinemus stare foris et opus non est diei unius vel duorum vehementer quippe

peccavimus in sermone isto</p>
<p><span class=c>14</span> constituantur principes in universa multitudine et omnes in

civitatibus nostris qui duxerunt uxores alienigenas veniant in temporibus

statutis et cum his seniores per civitatem et civitatem et iudices eius donec

avertatur ira Dei nostri a nobis super peccato hoc</p>
<p><span class=c>15</span> igitur Ionathan filius Asahel et Iaazia filius Thecuae

steterunt super hoc et Mesollam et Sebethai Levites adiuverunt eos</p>
<p><span class=c>16</span> feceruntque sic filii transmigrationis et abierunt Ezras

sacerdos et viri principes familiarum in domum patrum suorum et omnes per

nomina sua et sederunt in die primo mensis decimi ut quaererent rem</p>
<p><span class=c>17</span> et consummati sunt omnes viri qui duxerant uxores alienigenas

usque ad diem primam mensis primi</p>
<p><span class=c>18</span> et inventi sunt de filiis sacerdotum qui duxerant uxores

alienigenas de filiis Iosue filii Iosedech et fratres eius Maasia et Eliezer et

Iarib et Godolia</p>
<p><span class=c>19</span> et dederunt manus suas ut eicerent uxores suas et pro delicto

suo arietem de ovibus offerrent</p>
<p><span class=c>20</span> et de filiis Emmer Anani et Zebedia</p>
<p><span class=c>21</span> et de filiis Erim Masia et Helia et Semeia et Hiehihel et

Ozias</p>
<p><span class=c>22</span> et de filiis Phessur Helioenai Maasia Ismahel Nathanahel

Iozabeth et Elasa</p>
<p><span class=c>23</span> et de filiis Levitarum Iozabeth et Semei et Celaia ipse est

Calita Phataia Iuda et Eliezer</p>
<p><span class=c>24</span> et de cantoribus Eliasub et de ianitoribus Sellum et Telem et

Uri</p>
<p><span class=c>25</span> et ex Israhel de filiis Pharos Remia et Ezia et Melchia et

Miamin et Eliezer et Melchia et Banea</p>
<p><span class=c>26</span> et de filiis Helam Mathania Zaccharias et Hiehil et Abdi et

Irimoth et Helia</p>
<p><span class=c>27</span> et de filiis Zethua Helioenai Eliasib Mathania et Ierimuth et

Zabeth et Aziza</p>
<p><span class=c>28</span> et de filiis Bebai Iohanan Anania Zabbai Athalai</p>
<p><span class=c>29</span> et de filiis Bani Mosollam et Melluch et Adaia Iasub et Saal

et Ramoth</p>
<p><span class=c>30</span> et de filiis Phaethmoab Edna et Chalal Banaias Maasias

Mathanias Beselehel et Bennui et Manasse</p>
<p><span class=c>31</span> et de filiis Erem Eliezer Iesue Melchias Semeias Symeon</p>
<p><span class=c>32</span> Beniamin Maloch Samarias</p>
<p><span class=c>33</span> de filiis Asom Matthanai Matthetha Zabed Elipheleth Iermai

Manasse Semei</p>
<p><span class=c>34</span> de filiis Bani Maaddi Amram et Huhel</p>
<p><span class=c>35</span> Baneas et Badaias Cheiliau</p>
<p><span class=c>36</span> Vannia Marimuth et Eliasib</p>
<p><span class=c>37</span> Matthanias Mathanai et Iasi</p>
<p><span class=c>38</span> et Bani et Bennui Semei</p>
<p><span class=c>39</span> et Salmias et Nathan et Adaias</p>
<p><span class=c>40</span> Mechnedabai Sisai Sarai</p>
<p><span class=c>41</span> Ezrel et Selemau Semeria</p>
<p><span class=c>42</span> Sellum Amaria Ioseph</p>
<p><span class=c>43</span> de filiis Nebu Iaihel Matthathias Zabed Zabina Ieddu et Iohel

Banaia</p>
<p><span class=c>44</span> omnes hii acceperunt uxores alienigenas et fuerunt ex eis

mulieres quae pepererant filios</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="neh.htm">Poster</a></p>
</td></tr>
</table>









		


</body>
</html>

