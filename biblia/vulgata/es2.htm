<html>
<head>
<title>Vulgata. Esdrae IV</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Esdrae IV</h2>
<p><span class=gl>1</span> liber Ezrae prophetae filii Sarei filii Azarei filii

Helchiae filii Salame filii Sadoch filii Acitob</p>
<p><span class=c>2</span> filii Achiae filii Finees filii Heli filii Ameriae filii

Aziei filii Marimoth filii Arna filii Oziae filii Borith filii Abissei

filii Finees filii Eleazar</p>
<p><span class=c>3</span> filii Aaron ex tribu Levi qui fuit captivus in regione

Medorum in regno Artaxersis regis Persarum</p>
<p><span class=c>4</span> et factum est verbum Domini ad me dicens</p>
<p><span class=c>5</span> vade adnuntia populo meo facinora ipsorum et filiis eorum

iniquitates quas in me admiserunt ut nuntient filiis filiorum suorum</p>
<p><span class=c>6</span> quia peccata parentum illorum in illis creverunt obliti

enim me sacrificaverunt diis alienis</p>
<p><span class=c>7</span> nonne ego eos eduxi de terra Aegypti de domo servitutis ipsi

autem inritaverunt me et consilia mea spreverunt</p>
<p><span class=c>8</span> tu autem excute comam capitis tui et proice omnia mala super

illos quoniam non oboedierunt legi meae populus autem indisciplinatus</p>
<p><span class=c>9</span> usquequo eos sustinebo quibus tanta beneficia contuli</p>
<p><span class=c>10</span> reges multos propter eos subverti Pharaonem cum pueris suis

et omnem exercitum eius percussi</p>
<p><span class=c>11</span> omnes gentes a facie eorum perdidi et in oriente provinciarum

duarum populos Tyri et Sidonis dissipavi et omnes adversarios eorum interfeci</p>
<p><span class=c>12</span> tu vero loquere ad eos dicens haec dicit Dominus</p>
<p><span class=c>13</span> nempe ego vos mare traieci et plateas vobis in invio munitas

exhibui ducem vobis dedi Moysen et Aaron sacerdotem</p>
<p><span class=c>14</span> lucem vobis per columnam ignis praestiti et magna mirabilia

feci in vobis vos autem mei obliti estis dicit Dominus</p>
<p><span class=c>15</span> haec dicit Dominus omnipotens coturnix vobis in signo fuit

castra vobis ad tutelam dedi et illic murmurastis</p>
<p><span class=c>16</span> et non triumphastis in nomine meo de perditione inimicorum

vestrorum sed adhuc nunc usque murmuratis</p>
<p><span class=c>17</span> ubi sunt beneficia quae praestiti vobis nonne in deserto cum

esuriretis et sitiretis proclamastis ad me</p>
<p><span class=c>18</span> dicentes ut quid nos in desertum istud adduxisti interficere

nos melius nobis fuerat servire Agyptiis quam mori in deserto hoc</p>
<p><span class=c>19</span> ego dolui gemitos vestros et dedi mannam vobis in escam panem

angelorum manducastis</p>
<p><span class=c>20</span> nonne cum sitiretis petram excidi et fluxerunt aquae in

satietatem propter aestus folia arborum vos texi</p>
<p><span class=c>21</span> divisi vobis terras pingues Chananeos et Ferezeos et

Philistheos a facie vestra proieci quid faciam vobis adhuc dicit Dominus</p>
<p><span class=c>22</span> haec dicit Dominus omnipotens in deserto cum essetis in

flumine amaro sitientes et blasphemantes nomen meum</p>
<p><span class=c>23</span> non ignem vobis pro blasphemiis dedi sed mittens lignum in

aqua dulce feci flumen</p>
<p><span class=c>24</span> quid tibi faciam Iacob noluisti me obaudire Iuda

transferam me ad alias gentes et dabo eis nomen meum ut custodiant legitima

mea</p>
<p><span class=c>25</span> quoniam me dereliquistis et ego vos derelinquam petentibus

vobis a me misericordiam non miserebor vestri</p>
<p><span class=c>26</span> quando invocabitis me ego non exaudiam vos maculastis enim

manus vestras sanguine et pedes vestri impigri sunt ad committenda homicidia</p>
<p><span class=c>27</span> non quasi me dereliquistis sed vos ipsos dicit Dominus</p>
<p><span class=c>28</span> haec dicit Dominus omnipotens nonne ego vos rogavi ut pater

filios et ut mater filias et nutrix parvulos suos</p>
<p><span class=c>29</span> ut essetis mihi in populo et ego vobis in Deum et vos mihi in

filios et ego vobis in patrem</p>
<p><span class=c>30</span> ita vos collegi ut gallina filios suos sub alas suas modo

autem quid faciam vobis proiciam vos a facie mea</p>
<p><span class=c>31</span> oblationes mihi cum obtuleritis avertam faciem meam a vobis

dies enim festos vestros et neomenias et circumcisiones carnis repudiavi</p>
<p><span class=c>32</span> ego misi pueros meos prophetas ad vos quos acceptos

interfecistis et laniastis corpora illorum quorum sanguinem exquiram dicit

Dominus</p>
<p><span class=c>33</span> haec dicit Dominus omnipotens domus vestra deserta est

proiciam vos sicut ventus stipulam</p>
<p><span class=c>34</span> et filii procreationem non facient quoniam mandatum meum

vobiscum neglexerunt et quod malum est coram me fecerunt</p>
<p><span class=c>35</span> tradam domus vestras populo venienti qui me non audientes

credunt quibus signa non ostendi facient quae praecepi</p>
<p><span class=c>36</span> prophetas non viderunt et memorabuntur antiquitatum eorum</p>
<p><span class=c>37</span> testor populi venientis gratiam cuius parvuli exultant cum

laetitia me non videntes oculis carnalibus sed spiritu credent quae dixi</p>
<p><span class=c>38</span> et nunc pater aspice cum gloria et vide populum venientem

ab oriente</p>
<p><span class=c>39</span> quibus dabo ducatum Abraham Isaac et Iacob et Osee et Amos et

Michae et Iohelis et Abdiae et Ionae</p>
<p><span class=c>40</span> et Naum et Abacuc Sofoniae Aggei Zacchariae et Malachiae

qui et angelus Domini vocatus est</p>
<p><span class=gl>2</span> haec dicit Dominus ego eduxi populum istum de servitute

quibus mandata dedi per pueros meos prophetas quos audire noluerunt sed

irrita fecerunt mea consilia</p>
<p><span class=c>2</span> mater quae eos generavit dicit illis ite filii quia ego

vidua sum et derelicta</p>
<p><span class=c>3</span> educavi vos cum laetitia et amisi vos cum luctu et tristitia

quoniam peccastis coram Domino Deo et quod malum est coram me fecistis</p>
<p><span class=c>4</span> modo autem quid faciam vobis ego enim vidua sum et derelicta

ite filii et petite a Domino misericordiam</p>
<p><span class=c>5</span> ego autem te pater testem invoco super matrem filiorum quia

noluerunt testamentum meum servare</p>
<p><span class=c>6</span> ut des eis confusionem et matrem eorum in direptionem ne

generatio eorum fiat</p>
<p><span class=c>7</span> dispergantur in gentes nomina eorum deleantur a terra quoniam

spreverunt testamentum meum</p>
<p><span class=c>8</span> vae tibi Assur qui abscondis iniquos penes te gens mala

memorare quid fecerim Sodomae et Gomorrae</p>
<p><span class=c>9</span> quorum terra iacet in piceis glebis et aggeribus cinerum sic

dabo eos qui me non audierunt dicit Dominus omnipotens</p>
<p><span class=c>10</span> haec dicit Dominus ad Ezram adnuntia populo meo quoniam dabo

eis regnum Hierusalem quod daturus eram Israhel</p>
<p><span class=c>11</span> et sumam mihi gloriam illorum et dabo eis tabernacula aeterna

quae praeparaveram illis</p>
<p><span class=c>12</span> lignum vitae erit illis in odore unguenti et non laborabunt

neque fatigabuntur</p>
<p><span class=c>13</span> ite et accipietis rogate vobis dies paucos ut

minorentur iam paratum est vobis regnum vigilate</p>
<p><span class=c>14</span> testare testare caelum et terram omisi enim malum et

creavi bonum quia vivo ego dicit Dominus</p>
<p><span class=c>15</span> mater conplectere filios tuos educa illos cum laetitia

sicut columba confirma pedes eorum quoniam te elegi dicit Dominus</p>
<p><span class=c>16</span> et resuscitabo mortuos de locis suis et de monumentis educam

illos quoniam cognovi nomen meum in illis</p>
<p><span class=c>17</span> noli timere mater filiorum quoniam te elegi dicit Dominus</p>
<p><span class=c>18</span> mittam tibi adiutorium pueros meos Esaiam et Hieremiam ad

quorum consilium sanctificavi et paravi tibi arbores duodecim gravatas variis

fructibus</p>
<p><span class=c>19</span> et totidem fontes fluentes lac et mel et montes inmensos

septem habentes rosam et lilium in quibus gaudio replebo filios tuos</p>
<p><span class=c>20</span> viduam iustifica pupillo iudica egenti da orfanum tuere

nudum vesti</p>
<p><span class=c>21</span> confractum et debilem cura claudum inridere noli tutare

mancum et caecum ad visionem claritatis meae admitte</p>
<p><span class=c>22</span> senem et iuvenem intra muros tuos serva</p>
<p><span class=c>23</span> mortuos ubi inveneris signans commenda sepulchro et dabo tibi

primam sessionem in resurrectione mea</p>
<p><span class=c>24</span> pausa et quiesce populus meus quia veniet requies tua</p>
<p><span class=c>25</span> nutrix bona nutri filios tuos confirma pedes eorum</p>
<p><span class=c>26</span> servos quos tibi dedi nemo ex eis interiet ego enim eos

requiram de numero tuo</p>
<p><span class=c>27</span> noli satagere cum venerit enim dies pressurae et angustiae

alii plorabunt et tristes erunt tu autem hilaris et copiosa eris</p>
<p><span class=c>28</span> zelabunt gentes et nihil adversum te poterunt dicit Dominus</p>
<p><span class=c>29</span> manus meae tegent te ne filii tui gehennam videant</p>
<p><span class=c>30</span> iucundare mater cum filiis tuis quia ego te eripiam dicit

Dominus</p>
<p><span class=c>31</span> filios tuos dormientes memorare quoniam ego eos educam de

latibulis terrae et misericordiam cum illis faciam quoniam misericors sum

dicit Dominus omnipotens</p>
<p><span class=c>32</span> amplectere natos tuos usque dum venio et praedica illis

misericordiam quoniam exuberant fontes mei et gratia mea no A</p>
<p><span class=c>33</span> ego Ezra accepi praeceptum a Domino in monte Horeb ut irem ad

Israhel ad quos cum venirem reprobaverunt me et respuerunt mandatum Domini</p>
<p><span class=c>34</span> ideoque vobis dico gentes quae auditis et intellegitis

expectate pastorem vestrum requiem aeternitatis dabit vobis quoniam in

proximo est ille qui in finem saeculi adveniet</p>
<p><span class=c>35</span> parati estote ad praemia regni quia lux perpetua lucebit

vobis per aeternitatem temporis</p>
<p><span class=c>36</span> fugite umbram saeculi huius accipite iucunditatem gloriae

vestrae ego testor palam salvatorem meum</p>
<p><span class=c>37</span> commendatum Domini accipite et iucundamini gratias agentes ei

qui vos ad caelestia regna vocavit</p>
<p><span class=c>38</span> surgite et state et videte numerum signatorum in convivio

Domini</p>
<p><span class=c>39</span> qui se de umbra saeculi transtulerunt splendidas tunicas a

Domino acceperunt</p>
<p><span class=c>40</span> recipe Sion numerum tuum et conclude candidatos tuos qui

legem Domini conpleverunt</p>
<p><span class=c>41</span> filiorum tuorum quos optabas plenus est numerus roga

imperium Domini ut sanctificetur populus tuus qui vocatus est ab initio</p>
<p><span class=c>42</span> ego Ezra vidi in monte Sion turbam magnam quam numerare non

potui et omnes canticis conlaudabant Dominum</p>
<p><span class=c>43</span> et in medio eorum erat iuvenis statura celsus eminentior

omnibus illis et singulis eorum capitibus inponebat coronas et magis

exaltabatur ego autem miraculo tenebar</p>
<p><span class=c>44</span> tunc interrogavi angelum et dixi qui sunt hii domine</p>
<p><span class=c>45</span> qui respondens dixit mihi hii sunt qui mortalem tunicam

deposuerunt et inmortalem sumpserunt et confessi sunt nomen Dei modo coronantur

et accipiunt palmas</p>
<p><span class=c>46</span> et dixi ad angelum ille iuvenis quis est qui eis coronas

inponit et palmas in manus tradit</p>
<p><span class=c>47</span> qui respondens dixit mihi ipse est Filius Dei quem in

saeculo confessi sunt ego autem magnificare eos coepi qui fortiter pro nomine

Domini steterunt</p>
<p><span class=c>48</span> tunc dixit mihi angelus vade et adnuntia populo meo qualia

et quanta mirabilia Domini Dei vidisti</p>
<p><span class=gl>3</span> anno tricesimo ruinae civitatis eram in Babylone ego

Salathihel qui et Ezras et conturbatus sum super cubili meo recumbens et

cogitationes meae ascendebant super cor meum</p>
<p><span class=c>2</span> quoniam vidi desertionem Sion et abundantiam eorum qui

habitabant in Babylone</p>
<p><span class=c>3</span> et ventilatus est spiritus meus valde et coepi loqui ad

Altissimum verba timorata</p>
<p><span class=c>4</span> et dixi o Domine Dominator tu dixisti ab initio quando

plantasti terram et hoc solus et imperasti pulveri</p>
<p><span class=c>5</span> et dedit Adam corpus mortuum sed et ipsum figmentum manuum

tuarum erat et insuflasti in eum spiritum vitae et factus est vivens coram

te</p>
<p><span class=c>6</span> et induxisti eum in paradisum quem plantavit dextera tua

antequam terra adventaret</p>
<p><span class=c>7</span> et huic mandasti diligentiam unam tuam et praeterivit eam et

statim instituisti in eum mortem et in nationibus eius et natae sunt ex eo

gentes et tribus populi et cognationes quorum non est numerus</p>
<p><span class=c>8</span> et ambulavit unaquaque gens in voluntate sua et impie agebant

coram te et spernebant praecepta tua et tu non prohibuisti eos</p>
<p><span class=c>9</span> iterum autem in tempore induxisti diluvium super habitantes

saeculum et perdidisti eos</p>
<p><span class=c>10</span> et factum est in uno casui eorum sicut Adae mors sic et his

diluvium</p>
<p><span class=c>11</span> dereliquisti autem ex his unum Noe cum domo sua ex eo iustos

omnes</p>
<p><span class=c>12</span> et factum est cum coepissent multiplicari qui habitabant super

terram et multiplicaverunt filios et populos et gentes multas et coeperunt

iterato impietatem facere plus quam priores</p>
<p><span class=c>13</span> et factum est cum iniquitatem facerent coram te elegisti tibi

ex his unum cui nomen erat Abraham</p>
<p><span class=c>14</span> et dilexisti eum et demonstrasti ei temporum finem solo

secrete noctu</p>
<p><span class=c>15</span> et disposuisti ei testamentum aeternum et dixisti ei ut non

umquam derelinquas semen eius et dedisti ei Isaac et Isaac dedis Esau</p>
<p><span class=c>16</span> et segregasti tibi Iacob Esau autem separasti et factus est

Iacob in multitudine magna</p>
<p><span class=c>17</span> et factum est cum educeres semen eius ex Aegypto et adduxisti

eos super montem Sina</p>
<p><span class=c>18</span> et inclinasti caelos et statuisti terram et commovisti orbem

et tremere fecisti abyssos et conturbasti saeculum</p>
<p><span class=c>19</span> et transiit gloria tua portas quattuor ignis et terraemotus

et spiritus et gelu ut dares semini Iacob legem et generationi Israhel

diligentiam</p>
<p><span class=c>20</span> et non abstulisti ab eis cor malignum ut faceret lex tua in

eis fructum</p>
<p><span class=c>21</span> cor enim malignum baiulans primus Adam transgressus et victus

est sed et omnes qui ex eo nati sunt</p>
<p><span class=c>22</span> et facta est permanens infirmitas et lex cum corde populi cum

malignitate radicis et discessit quod bonum est et mansit malignum</p>
<p><span class=c>23</span> et transierunt tempora et finiti sunt anni et suscitasti tibi

servum nomine David</p>
<p><span class=c>24</span> et dixisti ei aedificare civitatem nominis tui et offerre tibi

in ea de tuis oblationes</p>
<p><span class=c>25</span> et factum est hoc annis multis et dereliquerunt qui

habitabant civitatem</p>
<p><span class=c>26</span> in omnibus facientes sicut fecit Adam et omnes generationes

eius utebantur enim et ipsi cor malignum</p>
<p><span class=c>27</span> et tradidisti civitatem tuam in manus inimicorum tuorum</p>
<p><span class=c>28</span> et dixi ego tunc in corde meo numquid meliora faciunt qui

habitant in Babylone et propter hoc dominabit Sion</p>
<p><span class=c>29</span> factum est autem cum venissem huc et vidi impietates quorum

non est numerus et delinquentes multos vidit anima mea hoc tricesimo anno et

excessit cor meum</p>
<p><span class=c>30</span> quoniam vidi quomodo sustines eos peccantes et pepercisti

impie agentibus et perdidisti populum tuum et conservasti inimicos tuos et

non significasti</p>
<p><span class=c>31</span> nihil nemini quomodo debeat derelinqui via haec numquid

meliora facit Babylon quam Sion</p>
<p><span class=c>32</span> aut alia gens cognovit te praeter Israhel aut quae tribus

crediderunt testamentis sicut haec Iacob</p>
<p><span class=c>33</span> quarum merces non conparuit neque labor fructificavit

pertransiens enim pertransivi in gentibus et vidi abundantes eas et non

memorantes mandatorum tuorum</p>
<p><span class=c>34</span> nunc ergo pondera in statera nostras iniquitates et eorum qui

habitant in saeculo et invenietur momentum puncti ubi declinet</p>
<p><span class=c>35</span> aut quando non peccaverunt in conspectu tuo qui habitant

terram aut quae gens sic observavit mandata tua</p>
<p><span class=c>36</span> homines quidem per nomina invenies servasse mandata tua

gentes autem non invenies</p>
<p><span class=gl>4</span> et respondit ad me angelus qui missus est ad me cui nomen

Urihel</p>
<p><span class=c>2</span> et dixit mihi excedens excessit cor tuum in saeculo hoc et

conprehendere cogitas viam Altissimi</p>
<p><span class=c>3</span> et dixi ita domine meus et respondit mihi et dixit tres

vias missus sum ostendere tibi et tres similitudines proponere coram te</p>
<p><span class=c>4</span> de quibus si mihi renuntiaveris unam ex his et ego tibi

demonstrabo viam quam desideras videre et doceam te quare cor malignum</p>
<p><span class=c>5</span> et dixi loquere domine meus et dixit ad me vade pondera

mihi ignis pondus aut mensura mihi flatum venti aut revoca mihi diem quae

praeteriit</p>
<p><span class=c>6</span> et respondi et dixi quis natorum poterit facere ut me

interroges de his</p>
<p><span class=c>7</span> et dixit ad me si eram interrogans te dicens quantae

habitationes sunt in corde maris aut quantae venae sunt in principio abyssi

aut quantae venae sunt super firmamentum aut qui sint exitus paradisi</p>
<p><span class=c>8</span> dicebas fortassis mihi in abyssum non descendi neque in

infernum adhuc neque in caelis umquam ascendi</p>
<p><span class=c>9</span> nunc autem non interrogavi te nisi de igne et vento et diem per

quem transisti et sine quibus separari non potes et non respondisti mihi de

eis</p>
<p><span class=c>10</span> et dixit mihi tu quae tua sunt tecum coadulescentia non potes

cognoscere</p>
<p><span class=c>11</span> et quomodo poterit vas tuum capere Altissimi viam et iam

exterritus corrupto saeculo intellegere incorruptionem et cum haec audissem

cecidi in faciem meam</p>
<p><span class=c>12</span> et dixi illi melius erat nos non adesse quam advenientes

vivere in impietatibus et pati et non intellegere de qua re</p>
<p><span class=c>13</span> et respondit ad me et dixit proficiscens profectus sum ad

silvam lignorum campi et cogitaverunt cogitationem</p>
<p><span class=c>14</span> et dixerunt venite et eamus et faciamus ad mare bellum ut

recedat coram nos et faciamus nobis alias silvas</p>
<p><span class=c>15</span> et similiter fluctus maris et ipsi cogitaverunt cogitationem

et dixerunt venite ascendentes debellemus silvam campi ut et ibi consummemus

nobismet ipsis aliam regionem</p>
<p><span class=c>16</span> et factus est cogitatus silvae in vano venit enim ignis et

consumpsit eam</p>
<p><span class=c>17</span> similiter et cogitatus fluctuum maris stetit enim harena et

prohibuit eam</p>
<p><span class=c>18</span> si enim eras iudex horum quem incipiebas iustificare aut quem

condemnare</p>
<p><span class=c>19</span> et respondi et dixi utrique vanam cogitationem cogitaverunt

terra enim data est silvae et maris locus portare fluctus suos</p>
<p><span class=c>20</span> et respondit ad me et dixit bene tu iudicasti et quare non

iudicasti tibimet ipso</p>
<p><span class=c>21</span> quemadmodum enim terra silvae data est et mare fluctibus suis

et qui super terram inhabitant quae sunt super terram intellegere solummodo

possunt et qui super caelos super altitudinem caelorum</p>
<p><span class=c>22</span> et respondi et dixi deprecor te domine ut mihi datus est

sensus intellegendi</p>
<p><span class=c>23</span> non enim volui interrogare de superioribus viis sed de his

quae pertranseunt per nos cotidie propter quod Israhel datus est in obprobrium

gentibus quem dilexisti populum datus est tribubus impiis et lex patrum

nostrorum in interitum deducta est et dispositiones scriptae nusquam sunt</p>
<p><span class=c>24</span> et pertransivimus de saeculo ut lucustae et vita nostra ut

vapor et nec digni sumus misericordiam consequi</p>
<p><span class=c>25</span> sed quid faciet nomini suo quod invocatum est super nos et

his interrogavi</p>
<p><span class=c>26</span> et respondit ad me et dixit si fueris videbis et si vixeris

 frequenter miraberis quoniam festinans festinat saeculum pertransire</p>
<p><span class=c>27</span> non capiet portare quae in temporibus iustis repromissa sunt

quoniam plenum maestitia est saeculum hoc et infirmitatibus</p>
<p><span class=c>28</span> seminatum est enim malum quibus me interrogas de ea et

necdum venit destrictio ipsius</p>
<p><span class=c>29</span> si ergo non messum fuerit quod seminatum est et discesserit

locus ubi seminatum est malum non veniet ager ubi seminatum est bonum</p>
<p><span class=c>30</span> quoniam granum seminis mali seminatum est in corde Adam ab

initio et quantum impietatis generavit usque nunc et generabit usque cum

veniat area</p>
<p><span class=c>31</span> aestima autem apud te granum mali seminis quantum fructum

impietatis generaverit</p>
<p><span class=c>32</span> quando seminatae fuerint spicae quarum non est numerus quam

magnam aream incipient facere</p>
<p><span class=c>33</span> et respondi et dixi quo et quando haec quare modici et mali

anni nostri</p>
<p><span class=c>34</span> et respondit ad me et dixit non festina spiritu super

Altissimum tu enim festinas propter temet ipsum spiritum nam Excelsus pro

multis</p>
<p><span class=c>35</span> nonne de his interrogaverunt animae iustorum in promptuariis

suis dicentes usquequo spero sic et quando venit fructus areae mercedis

nostrae</p>
<p><span class=c>36</span> et respondit ad ea Hieremihel archangelus et dixit quando

impletus fuerit numerus similium vobis quoniam in statera ponderavit saeculum</p>
<p><span class=c>37</span> et mensura mensuravit tempora et numero numeravit tempora et

non commovet nec excitabit usque dum impleatur praedicta mensura</p>
<p><span class=c>38</span> et respondi et dixi o dominator domine sed et nos omnes

pleni sumus impietate</p>
<p><span class=c>39</span> et ne forte propter nos inpediatur iustorum area propter

peccata inhabitantium super terram</p>
<p><span class=c>40</span> et respondit ad me et dixit vade et interroga praegnantem si

quando impleverit novem menses suos adhuc poterit matrix eius retinere fetus

in semet ipsa</p>
<p><span class=c>41</span> et dixi non potest domine et dixit ad me in inferno

promptuaria animarum matrici adsimilata sunt</p>
<p><span class=c>42</span> quemadmodum enim festinavit quae parit effugere necessitatem

partus sic et haec festinat reddere ea quae commendata sunt</p>
<p><span class=c>43</span> ab initio tunc tibi demonstrabitur de his quae concupiscis

videre</p>
<p><span class=c>44</span> et respondi et dixi si inveni gratiam ante oculos tuos et si

possibile est et si idoneus sum</p>
<p><span class=c>45</span> demonstra mihi et hoc si plus quam praeteriti habet venire aut

plura pertransierunt super nos</p>
<p><span class=c>46</span> quoniam quod pertransivit scio quid autem futuri sit ignoro</p>
<p><span class=c>47</span> et dixit ad me sta super dexteram partem et demonstrabo tibi

interpretationem similitudinis</p>
<p><span class=c>48</span> et steti et vidi et ecce fornax ardens transiit coram me et

factum est cum transiret flamma et vidi et ecce superavit fumus</p>
<p><span class=c>49</span> et post hoc transiit coram me nubes plena aquae et inmisit

pluviam impetu multam et cum transisset impetus pluviae et superaverunt in ea

guttae</p>
<p><span class=c>50</span> et dixit ad me cogita tibi sicut enim crescit pluvia amplius

quam guttae et ignis amplius quam fumus sic superabundavit quae transivit

mensura superaverunt autem guttae et fumus</p>
<p><span class=c>51</span> et oravi et dixi putas vivo usque in diebus illis vel quis

erit in diebus illis</p>
<p><span class=c>52</span> respondit ad me et dixit de signis de quibus me perrogas ex

parte possum tibi dicere de vita autem tua non sum missus dicere tibi sed

nescio</p>
<p><span class=gl>5</span> de signis autem ecce dies venient et adprehendentur qui

inhabitant super terram in excessu multo et abscondetur veritatis via et

sterilis erit a fide regio</p>
<p><span class=c>2</span> et multiplicabitur iniustitia super hanc quam ipse tu vides et

super quam audisti olim</p>
<p><span class=c>3</span> et erit inconposita vestigio quam nunc vides regnare regionem

et videbunt eam desertam</p>
<p><span class=c>4</span> si autem tibi dederit Altissimus vivere et videbis post

tertiam turbatam et relucescet subito sol noctu et luna interdie</p>
<p><span class=c>5</span> et de ligno sanguis stillabit et lapis dabit vocem suam et

populi commovebuntur et gressus commutabuntur</p>
<p><span class=c>6</span> et regnabit quem non sperant qui inhabitant super terram et

volatilia conmigrationem facient</p>
<p><span class=c>7</span> et mare Sodomitum pisces reiciet et dabit vocem noctu quem non

noverant multi omnes autem audient vocem eius</p>
<p><span class=c>8</span> et chaus fiet per loca multa et ignis frequenter emittetur

et bestiae agrestes transmigrabunt regionem suam et mulieres parient

menstruatae monstra</p>
<p><span class=c>9</span> et in dulcibus aquis salsae invenientur et amici omnes semet

ipsos expugnabunt et abscondetur tunc sensus et intellectus separabitur

in promptuarium suum</p>
<p><span class=c>10</span> et quaeretur a multis et non invenietur et multiplicabitur

iniustitia et incontinentia super terram</p>
<p><span class=c>11</span> et interrogabit regio proximam suam et dicet numquid per te

pertransiit iustitia iustum faciens et haec negabit</p>
<p><span class=c>12</span> et erit in illo tempore et sperabunt homines et non

inpetrabunt laborabunt et non dirigentur viae eorum</p>
<p><span class=c>13</span> haec signa dicere tibi permissum est mihi et si oraveris

iterum et ploraveris sicut et nunc et ieiunaveris septem diebus audies iterato

horum maiora</p>
<p><span class=c>14</span> et evigilavi et corpus meum horruit valde et anima mea

laboravit ut deficeret</p>
<p><span class=c>15</span> et tenuit me qui venit angelus qui loquebatur in me et

confortavit me et statuit me super pedes</p>
<p><span class=c>16</span> et factum est in nocte secunda et venit ad me Phalthihel dux

populi et dixit mihi ubi eras et quare vultus tuus tristis</p>
<p><span class=c>17</span> aut nescis quoniam tibi creditus est Israhel in regione

transmigrationis eorum</p>
<p><span class=c>18</span> exsurge ergo et gusta panem alicuius et non derelinquas nos

sicut pastor gregem suum in manibus luporum malignorum</p>
<p><span class=c>19</span> et dixi ei vade a me et non ad me accedas usque diebus septem

 et tunc venies ad me et audivit ut dixi et recessit a me</p>
<p><span class=c>20</span> et ego ieiunavi diebus septem ululans et plorans sicut mihi

mandavit Urihel angelus</p>
<p><span class=c>21</span> et factum est post dies septem et iterum cogitationes cordis

mei molestae erant mihi valde</p>
<p><span class=c>22</span> et resumpsit anima mea spiritum intellectus et iterum coepi

loqui coram Altissimo sermones</p>
<p><span class=c>23</span> et dixi Dominator Domine ex omni silva terrae et ex omnium

arborum eius elegisti vineam unam</p>
<p><span class=c>24</span> et ex omnium terrarum orbis elegisti tibi foveam unam et ex

omnibus floribus orbis elegisti tibi lilium unum</p>
<p><span class=c>25</span> et ex omnibus abyssis maris replesti tibi rivum unum et ex

omnibus aedificatis civitatibus sanctificasti tibimet ipsi Sion</p>
<p><span class=c>26</span> et ex omnibus creatis volatilibus nominasti tibi columbam

unam et ex omnibus plasmatis pecoribus providisti tibi ovem unam</p>
<p><span class=c>27</span> et ex omnibus multiplicatis populis adquisisti tibi populum

unum et ab omnibus probatam legem donasti huic quem desiderasti populo</p>
<p><span class=c>28</span> et nunc Domine ut quid tradidisti unum plurimis et

praeparasti unam radicem super alias et dispersisti unicum tuum in multis</p>
<p><span class=c>29</span> et conculcaverunt qui contradicebant sponsionibus tuis quique

tuis testamentis credebant</p>
<p><span class=c>30</span> et si odiens odisti populum tuum tuis manibus debet castigari</p>
<p><span class=c>31</span> et factum est cum locutus essem sermones istos et missus

est angelus ad me qui ante venerat ad me praeterita nocte</p>
<p><span class=c>32</span> et dixit mihi audi me et instruam te et intende mihi et

adiciam coram te</p>
<p><span class=c>33</span> et dixi loquere dominus meus et</p>
<p><span class=c>34</span> dixit ad me valde in excessu mentis factus es in Israhel aut

plus dilexisti eum super eum qui fecit eum non domine sed dol torquent enim

me renes mei per omnem horam quaerentem adprehendere semitam Altissimi et

investigare partem iudicii eius</p>
<p><span class=c>35</span> et dixit ad me non potes et dixi quare domine aut quid

nascebar aut quare non fiebat matrix matris meae mihi sepulchrum ut non

viderem laborem Iacob et defatigationem generis Israhel</p>
<p><span class=c>36</span> et dixit ad me numera mihi qui necdum venerunt et collige

mihi dispersas guttas et revirida mihi aridos flores</p>
<p><span class=c>37</span> et aperi mihi clausa promptuaria et produc mihi inclusos in

eis flatus aut monstra mihi vocis imaginem et tunc ostendam tibi eum laborem

quem rogas videre</p>
<p><span class=c>38</span> et dixi dominator domine quis enim est qui potest haec

scire nisi qui cum hominibus habitationem non habet</p>
<p><span class=c>39</span> ego autem insipiens et quomodo potero dicere de his quibus me

interrogasti</p>
<p><span class=c>40</span> et dixit ad me quomodo non potes facere unum de his quae

dicta sunt sic non poteris invenire iudicium meum aut finem caritatis quem pro

populo meo promisi</p>
<p><span class=c>41</span> et dixi sed ecce domine tu praees his qui in fine sunt et

quid facient qui ante me sunt aut nos aut hii qui post nos</p>
<p><span class=c>42</span> et dixit ad me coronae adsimilabo iudicium meum sicut non

novissimorum tarditas sic nec priorum velocitas</p>
<p><span class=c>43</span> et respondi et dixi nec enim poteras facere qui facti sunt et

qui sunt et qui futuri sunt in unum ut celerius iudicium tuum ostendas</p>
<p><span class=c>44</span> et respondit ad me et dixit non potest festinare creatura super

creatorem nec sustinere saeculum qui in eo creati sunt in unum</p>
<p><span class=c>45</span> et dixi quomodo dixisti servo tuo quoniam vivificans

vivificabis a te creatam creaturam in unum si ergo viventes vivent in unum et

sustinebit creatura poterit et nunc portare praesentes in unum</p>
<p><span class=c>46</span> et dixit ad me interroga matricem mulieris et dices ad eam

decem si paris quare per tempus roga ergo eam ut det decem in unum</p>
<p><span class=c>47</span> et dixi non utique poterit sed secundum tempus</p>
<p><span class=c>48</span> et dixit ad me et ego dedi matricem terrae his qui seminati

sunt super eam per tempus</p>
<p><span class=c>49</span> quemadmodum enim infans non parit nec ea quae senuit adhuc

sic ego disposui a me creatum saeculum</p>
<p><span class=c>50</span> et interrogavi et dixi cum iam dederis mihi viam loquar

coram te nam mater nostra de qua dixisti mihi adhuc iuvenis est iam ad

senectutem adpropinquat</p>
<p><span class=c>51</span> et respondit ad me et dixit interroga quae parit et dicet

tibi</p>
<p><span class=c>52</span> dices enim ei quare quos peperisti nunc non sunt similes his

qui ante sed minores statu</p>
<p><span class=c>53</span> et dicet tibi et ipsa alii sunt qui in iuventute virtutis

nati sunt et alii qui sub tempus senectutis deficiente matrice sunt nati</p>
<p><span class=c>54</span> considera ergo et tu quoniam minores statu estis prae his qui

ante vos</p>
<p><span class=c>55</span> et qui post vos quam ut vos quasi iam senescentis creaturae

et fortitudinem iuventutis praeterientis et dixi rogo domine si inveni

gratiam ante oculos tuos demonstra servo tuo per quem visitas creaturam tuam</p>
<p><span class=gl>6</span> et dixit ad me initium terreni orbis et antequam starent

exitus saeculi et antequam spirarent conventiones ventorum</p>
<p><span class=c>2</span> et antequam sonarent voces tonitruum et antequam splenderent

nitores coruscuum et antequam confirmarentur fundamenta paradisi</p>
<p><span class=c>3</span> et antequam viderentur decores flores et antequam

confirmarentur motuum virtutes et antequam colligerentur innumerabiles militiae

angelorum</p>
<p><span class=c>4</span> et antequam extollerentur altitudines aerum et antequam

nominarentur mensurae firmamentorum et antequam aestimaretur scabillum Sion</p>
<p><span class=c>5</span> et antequam investigarentur praesentes anni et antequam

abalienarentur eorum qui nunc peccant adinventiones et consignarentur qui fidem

thesaurizaverunt</p>
<p><span class=c>6</span> tunc cogitavi et facta sunt haec per me solum et non per

alium ut et finis per me et non per alium</p>
<p><span class=c>7</span> et respondi et dixi quae erit separatio temporum aut quando

prioris finis aut sequentis initium</p>
<p><span class=c>8</span> et dixit ad me ab Abraham usque ad Abraham quoniam ab eo

natus est Iacob et Esau manus enim Iacob tenebat ab initio calcaneum Esau</p>
<p><span class=c>9</span> finis enim huius saeculi Esau et principium sequentis Iacob</p>
<p><span class=c>10</span> finis enim hominis calcaneum et principium hominis manus

inter calcaneum et manum aliud noli quaerere Ezra</p>
<p><span class=c>11</span> et respondi et dixi o dominator domine si inveni gratiam

ante oculos tuos</p>
<p><span class=c>12</span> ut demonstres servo tuo finem signorum tuorum quorum ex parte

mihi demonstrasti nocte praecedente</p>
<p><span class=c>13</span> et respondit et dixit ad me surge super pedes tuos et audies

vocem plenissimam sonus</p>
<p><span class=c>14</span> et erit si commotione commovebitur locus in quo stas super

eum</p>
<p><span class=c>15</span> in eo cum loqueretur tu non expaveas quoniam de fine

verbum et fundamenta terrae intellegetur</p>
<p><span class=c>16</span> quoniam de ipsis sermo tremescet et commovebitur scit

enim quoniam finem eorum oportet commutari</p>
<p><span class=c>17</span> et factum est cum audissem et surrexi super pedes meos et

audivi et ecce vox loquens et sonus eius sicut sonus aquarum multarum</p>
<p><span class=c>18</span> et dixit ecce dies veniunt et erit quando adpropinquare

incipio ut visitem habitantes in terram</p>
<p><span class=c>19</span> et quando inquirere incipiam ab eis qui iniuste nocuerunt

iniustitia sua et quando suppleta fuerit humilitas Sion</p>
<p><span class=c>20</span> et cum supersignabitur saeculum quod incipiet pertransire

haec signa faciam libri aperientur ante faciem firmamenti et omnes videbunt

simul</p>
<p><span class=c>21</span> et anniculi infantes loquentur vocibus suis et praegnantes

inmaturos parient infantes trium et quattuor mensuum et vivent et scirtabuntur
</p>
<p><span class=c>22</span> et subito apparebunt seminata loca non seminata et plena

promptuaria subito invenientur vacua</p>
<p><span class=c>23</span> et tuba canet cum sono quam cum omnes audierint subito

expavescent</p>
<p><span class=c>24</span> et erit in illo tempore debellabunt amici amicos ut inimici

et expavescet terra cum his qui inhabitant in eam et venae fontium stabunt ut

non decurrant in horis tribus</p>
<p><span class=c>25</span> et erit omnis qui derelictus fuerit ex omnibus istis quibus

praedixi tibi ipse salvabitur et videbit salutare meum et finem saeculi mei</p>
<p><span class=c>26</span> et videbunt qui recepti sunt homines qui mortem non

gustaverunt a nativitate sua et mutabitur cor inhabitantium et convertetur in

sensum alium</p>
<p><span class=c>27</span> delebitur enim malum et extinguetur dolus</p>
<p><span class=c>28</span> florebit autem fides et vincetur corruptela et ostendebitur

veritas quae sine fructu fuit tantis temporibus</p>
<p><span class=c>29</span> et factum est cum loqueretur mihi et ecce paulatim movebatur

locus super quem stabam super eum</p>
<p><span class=c>30</span> et dixit ad me haec veni tibi ostendere et venturae nocti</p>
<p><span class=c>31</span> si ergo iterum rogaveris et iterum ieiunaveris septem diebus

iterum tibi renuntiabo horum maiora per diem</p>
<p><span class=c>32</span> quoniam auditu audita est vox tua apud Altissimum vidit enim

Fortis directionem tuam et providit pudicitiam quam a iuventute tua habuisti</p>
<p><span class=c>33</span> et propter hoc misit me demonstrare tibi haec omnia et dicere

tibi confide et noli timere</p>
<p><span class=c>34</span> et noli festinare in prioribus temporibus cogitare vana ut

non properes a novissimis temporibus</p>
<p><span class=c>35</span> et factum est post haec et flevi iterum et similiter ieiunavi

septem diebus ut suppleam tres ebdomadas quae dictae sunt mihi</p>
<p><span class=c>36</span> et factum est in octava nocte et cor meum iterato turbabatur

in me et coepi loqui coram Altissimo</p>
<p><span class=c>37</span> inflammabatur enim spiritus meus valde et anima mea

anxiabatur</p>
<p><span class=c>38</span> et dixi o Domine loquens locutus es ab initio creaturae in

primo die dicens fiat caelum et terra et tuum verbum opus perfecit</p>
<p><span class=c>39</span> et erat tunc spiritus volans et tenebrae circumferebantur et

silentium sonus vocis hominis nondum erat abs te</p>
<p><span class=c>40</span> tunc dixisti de thesauris tuis proferri lumen quod luminis

ut apparerent tunc opera tua</p>
<p><span class=c>41</span> et in die secundo iterum creasti spiritum firmamenti et

imperasti ei ut divideret et divisionem faceret inter aquas ut pars quidem

sursum recederet pars vero deorsum maneret</p>
<p><span class=c>42</span> et tertio die imperasti aquis congregari in septima parte

terrae sex vero partes siccasti et conservasti ut ex his sint coram te

ministrantia seminata adeo et culta</p>
<p><span class=c>43</span> verbum enim tuum processit et opus statim fiebat</p>
<p><span class=c>44</span> processit enim subito fructus multitudinis inmensus et

concupiscentia gustus multiformis et flores colore inimitabili et odores

odoramentis investigabiles et die tertio haec facta sunt</p>
<p><span class=c>45</span> quarta autem die imperasti fieri solis splendorem lunae lumen

stellarum dispositionem</p>
<p><span class=c>46</span> et imperasti eis ut deservirent futuro plasmato homini</p>
<p><span class=c>47</span> quinto autem die dixisti septimae parti ubi erat aqua

congregata ut procrearet animalia volatilia et pisces et ita fiebat</p>
<p><span class=c>48</span> aqua muta et sine anima quod ei iubebatur animalia faciens

 ut ex hoc mirabilia tua nationes enarrent</p>
<p><span class=c>49</span> et tunc conservasti duas animas nomen uni vocasti Enoch et

nomen secundi vocasti Leviathan</p>
<p><span class=c>50</span> et separasti ea ab alterutro non enim poterat septima pars ubi

erat aqua congregata capere ea</p>
<p><span class=c>51</span> et dedisti Enoch unam partem quae siccata est tertio die ut

inhabitet in ea ubi sunt montes mille</p>
<p><span class=c>52</span> Leviathae autem dedisti septimam partem humidam et servasti

ea ut fiant in devorationem quibus vis et quando vis</p>
<p><span class=c>53</span> sexto autem die imperasti terrae ut crearet coram te iumenta

et bestias et reptilia</p>
<p><span class=c>54</span> et super his Adam quem constituisti ducem super omnibus

factis quae fecisti et ex eo educimur nos omnes quem elegisti populum</p>
<p><span class=c>55</span> haec autem omnia dixi coram te Domine quoniam dixisti quia

propter nos creasti primogenitum saeculum</p>
<p><span class=c>56</span> residuas autem gentes ab Adam natas dixisti eas nihil esse et

quoniam salivae adsimilatae sunt et sicut stillicidium de vaso similasti

abundantiam eorum</p>
<p><span class=c>57</span> et nunc Domine ecce istae gentes quae in nihilum deputatae

sunt dominari nostri et devorare nos</p>
<p><span class=c>58</span> nos autem populus tuus quem vocasti primogenitum unigenitum

aemulatorem carissimum traditi sumus in manibus eorum</p>
<p><span class=c>59</span> et si propter nos creatum est saeculum quare non hereditatem

possidemus nostrum saeculum usquequo haec</p>
<p><span class=gl>7</span> et factum est cum finissem loqui verba haec et missus est

ad me angelus qui missus fuerat ad me primis noctibus</p>
<p><span class=c>2</span> et dixit ad me surge Ezra et audi sermones quos veni loqui

ad te</p>
<p><span class=c>3</span> et dixi loquere dominus meus et dixit ad me mare positum

est in spatioso loco ut esset altum et inmensum</p>
<p><span class=c>4</span> erit autem ei introitus in angusto loco positus ut esset

similis fluminis</p>
<p><span class=c>5</span> si quis enim volens voluerit ingredi mare videre eum vel

dominari eius si non transierit angustum in latitudinem venire quomodo poterit</p>
<p><span class=c>6</span> item aliud civitas est aedificata et posita in loco campestri

est autem plena omnium bonorum</p>
<p><span class=c>7</span> introitus autem eius angustus et in praecipiti positus ut

esset a dextris quidem ignis a sinistris vero aqua alta</p>
<p><span class=c>8</span> semita autem est una sola inter eos posita hoc est ignis et

aqua ut non capiat semita nisi solummodo vestigium hominis</p>
<p><span class=c>9</span> si autem data dabitur civitas homini in hereditatem si non

heres antepositum periculum pertransierit quomodo accipiet hereditatem suam</p>
<p><span class=c>10</span> et dixi sic domine et dixit ad me sic est et Israhel pars</p>
<p><span class=c>11</span> propter eos enim feci saeculum et quando transgressus est

Adam constitutiones meas iudicatum est quod factum est</p>
<p><span class=c>12</span> et facti sunt introitus huius saeculi angusti et dolentes et

laboriosi paucae autem et malae et periculorum plenae et laborum magnorum

fultae</p>
<p><span class=c>13</span> nam maioris saeculi introitus spatiosi et securi et facientes

inmortalitatis fructum</p>
<p><span class=c>14</span> si ergo non ingredientes ingressi fuerint qui vivunt angusta

et vana haec non poterunt recipere quae sunt reposita</p>
<p><span class=c>15</span> nunc ergo tu quare conturbaris corruptibilis cum sis et

quid moveris tu cum sis mortalis</p>
<p><span class=c>16</span> et quare non accepisti in corde tuo quod futurum sed quod in

praesenti</p>
<p><span class=c>17</span> et respondi et dixi dominator domine ecce disposuisti in

lege tua quoniam iusti hereditabunt haec impii autem peribunt</p>
<p><span class=c>18</span> iusti autem ferent angusta sperantes spatiosa qui enim impie

gesserunt et angustiam passi sunt et spatiosa non viderunt</p>
<p><span class=c>19</span> et dixit ad me non es iudex super Dominum neque intellegens

super Altissimum</p>
<p><span class=c>20</span> pereant enim multi praesentes quam neglegatur quae anteposita

est Dei lex</p>
<p><span class=c>21</span> mandans enim mandavit Dominus venientibus quando venerunt

quid facientes viverent et quid observantes non punirentur</p>
<p><span class=c>22</span> hii autem non sunt persuasi et contradixerunt ei et

constituerunt sibi cogitamenta vanitatis</p>
<p><span class=c>23</span> et proposuerunt sibi circumventiones delictorum et

superdixerunt Altissimum non esse et vias eius non cognoverunt</p>
<p><span class=c>24</span> et legem eius spreverunt et sponsiones eius abnegaverunt et

legitimis eius fidem non habuerunt et opera eius non perfecerunt</p>
<p><span class=c>25</span> propter hoc Ezra vacua vacuis et plena plenis</p>
<p><span class=c>26</span> ecce enim tempus veniet et erit quando venient signa quae

praedixi tibi et apparebit sponsa et apparescens civitas et ostendetur quae

nunc subducitur terra</p>
<p><span class=c>27</span> et omnis qui liberatus est de praedictis malis ipse videbit

mirabilia mea</p>
<p><span class=c>28</span> revelabitur enim Filius meus Iesus cum his qui cum eo et

iucundabit qui relicti sunt annis quadringentis</p>
<p><span class=c>29</span> et erit post annos hos et morietur Filius meus Christus et

omnes qui spiramentum habent hominis</p>
<p><span class=c>30</span> et convertetur saeculum in antiquum silentium diebus septem

sicut in prioribus initiis ita ut nemo derelinquatur</p>
<p><span class=c>31</span> et erit post dies septem et excitabitur qui nondum vigilat

saeculum et morietur corruptum</p>
<p><span class=c>32</span> et terra reddet qui in eam dormiunt et pulvis qui in eo

silentio habitant et promptuaria reddent quae eis commendatae sunt animae</p>
<p><span class=c>33</span> et revelabitur Altissimus super sedem iudicii et

pertransibunt misericordiae et longanimitas congregabitur</p>
<p><span class=c>34</span> iudicium autem solum remanebit et veritas stabit et fides

convalescet</p>
<p><span class=c>35</span> et opus subsequetur et merces ostendetur et iustitiae

vigilabunt et iniustitiae non dormibunt</p>
<p><span class=c>36</span> et apparebit lacus tormenti et contra illum erit locus

requietionis et clibanus gehennae ostendetur et contra eam iucunditatis

paradisus</p>
<p><span class=c>37</span> et dicet tunc Altissimus ad excitatas gentes videte et

intellegite quem negastis vel cui non servistis vel cuius diligentias

sprevistis</p>
<p><span class=c>38</span> videte contra et in contra hic iucunditas et requies et ibi

ignis et tormenta haec autem loquetur ad eos in die iudicii</p>
<p><span class=c>39</span> haec talis quae neque solem habet neque lunam neque stellas</p>
<p><span class=c>40</span> neque nubem neque tonitruum neque coruscationem neque ventum

neque aquam neque aerem neque tenebras neque sero neque mane</p>
<p><span class=c>41</span> neque aestatem neque ver neque aestum neque hiemem neque

gelum neque frigus neque grandinem neque pluviam neque ros</p>
<p><span class=c>42</span> neque meridiem neque noctem neque ante lucem neque nitorem

neque claritatem neque lucem nisi solummodo splendorem claritatis Altissimi

unde omnes incipiant videre quae anteposita sunt</p>
<p><span class=c>43</span> spatium enim habebit sicut ebdomada annorum</p>
<p><span class=c>44</span> hoc est iudicium meum et constitutio eius tibi autem soli

ostendi haec</p>
<p><span class=c>45</span> et respondi tunc et dixi domine et nunc dico beati

praesentes et observantes quae a te constituta sunt</p>
<p><span class=c>46</span> sed de quibus erat oratio mea quis enim est de praesentibus

qui non peccavit vel quis natorum qui non praeterivit sponsionem tuam</p>
<p><span class=c>47</span> et nunc video quoniam ad paucos pertinebit futurum saeculum

iucunditatem facere multis autem tormenta</p>
<p><span class=c>48</span> increvit enim in nos cor malum quod nos abalienavit ab his et

deduxit nos in corruptionem et itinera mortis ostendit nobis semitas

perditionis et longe fecit nos a vita et hoc non paucos sed paene omnes qui

creati sunt</p>
<p><span class=c>49</span> et respondit ad me et dixit audi me et instruam te et de

sequenti corripiam te</p>
<p><span class=c>50</span> propter hoc non fecit Altissimus unum saeculum sed duo</p>
<p><span class=c>51</span> tu enim quia dixisti non esse multos iustos sed paucos impios

vero multiplicari audi ad haec</p>
<p><span class=c>52</span> lapides electos si habueris paucos valde ad numerum eorum

conpones eos tibi plumbum autem et fictile abundat</p>
<p><span class=c>53</span> et dixi domine quomodo poterit</p>
<p><span class=c>54</span> et dixit ad me non hoc solummodo sed interroga terram et

dicet tibi adulare ei et narrabit tibi</p>
<p><span class=c>55</span> dices enim ei aurum creas et argentum et aeramentum et

ferrum quoque et plumbum et fictile</p>
<p><span class=c>56</span> multiplicatur autem argentum super aurum et aeramentum super

argentum et ferrum super aeramentum plumbum super ferrum et fictile super

plumbum</p>
<p><span class=c>57</span> aestima ergo tu quae haec sint pretiosa et desiderabilia

quod multiplicatur aut quod rarum nascitur</p>
<p><span class=c>58</span> et dixi dominator domine quod abundat vilius quod enim

rarius pretiosius est</p>
<p><span class=c>59</span> et respondit ad me et dixit in te ista pondera quae

cogitasti quoniam qui habet quod difficile est gaudet super eum qui habet

abundantia</p>
<p><span class=c>60</span> sic et a me repromissa creatura iucundabor enim super paucis

qui salvabuntur propterea quod ipsi sunt qui gloriam meam nunc dominationem

fecerunt et per quos nunc nomen meum nominatum est</p>
<p><span class=c>61</span> et non contristabor super multitudinem eorum qui perierunt

ipsi enim sunt qui vapori nunc adsimilati sunt et flammae ac fumo adaequati

sunt et exarserunt et ferverunt et extincti sunt</p>
<p><span class=c>62</span> et respondi et dixi o tu terra quid peperisti si sensus

factus est de pulvere sicut et cetera creatura</p>
<p><span class=c>63</span> melius enim erat et ipsum pulverem non esse natum ut non

sensus inde fieret</p>
<p><span class=c>64</span> nunc autem nobiscum crescit sensus et propter hoc torquemur

quoniam scientes perimus</p>
<p><span class=c>65</span> lugeat hominum genus et agrestes bestiae laetentur lugeant

omnes qui nati sunt quadrupedia vero et pecora iucundentur</p>
<p><span class=c>66</span> multum enim melius est illis quam nobis non enim sperant

iudicium nec enim sciunt cruciamenta nec salutem post mortem repromissam sibi</p>
<p><span class=c>67</span> nobis autem quid prodest quoniam salvati salvabimur sed

tormento tormentabimur</p>
<p><span class=c>68</span> omnes enim qui nati sunt commixti sunt iniquitatibus et pleni

sunt peccatis et gravati delictis</p>
<p><span class=c>69</span> et si non essemus post mortem in iudicio venientes melius fortassis

nobis venisset</p>
<p><span class=c>70</span> et respondit ad me et dixit et quando Altissimus faciens

faciebat saeculum et Adam et omnes qui ex eo venerunt primum praeparavit

iudicium et quae sunt iudicii</p>
<p><span class=c>71</span> et nunc de sermonibus tuis intellege quoniam dixisti quia

sensus nobiscum crescit</p>
<p><span class=c>72</span> qui ergo commorantes sunt in terra hinc cruciabuntur quoniam

sensum habentes iniquitatem fecerunt et mandata accipientes non servaverunt

ea et legem consecuti fraudaverunt eam quam acceperunt</p>
<p><span class=c>73</span> et quid habebunt dicere in iudicio vel quomodo respondebunt in

novissimis temporibus</p>
<p><span class=c>74</span> quantum enim tempus ex quo longanimitatem habuit Altissimus

his qui inhabitant saeculum et non propter eos sed propter ea quae providit

tempora</p>
<p><span class=c>75</span> et respondi et dixi si inveni gratiam coram te domine

demonstra et hoc servo tuo si post mortem vel nunc quando reddemus unusquisque

animam suam si conservati conservabimur in requie donec veniant tempora illa

in quibus incipies creaturam renovare aut amodo cruciabimur</p>
<p><span class=c>76</span> et respondit ad me et dixit ostendam tibi et hoc tu autem

noli commisceri cum eis qui spreverunt neque connumeres te cum his qui

cruciantur</p>
<p><span class=c>77</span> etenim est tibi thesaurus operum repositus apud Altissimum

sed non tibi demonstrabitur usque in novissimis temporibus</p>
<p><span class=c>78</span> nam de morte sermo quando profectus fuerit terminus

sententiae ab Altissimo ut homo moriatur recedente inspiratione de corpore ut

dimittatur iterum ad eum qui dedit adorare gloriam Altissimi primum</p>
<p><span class=c>79</span> et si quidem esset eorum qui spreverunt et non servaverunt viam

Altissimi et eorum qui contempserunt legem eius et eorum qui oderunt eos qui

timent Deum</p>
<p><span class=c>80</span> haec inspirationes inhabitationes non ingredientur sed

vagantes erunt amodo in cruciamentis dolentes semper et tristes per septem

vias</p>
<p><span class=c>81</span> via prima quia spreverunt legem Altissimi</p>
<p><span class=c>82</span> secunda via quia iam non possunt reversionem bonam facere ut

vivant</p>
<p><span class=c>83</span> tertia via vident repositam mercedem his qui testamentis

Altissimi crediderunt</p>
<p><span class=c>84</span> quarta via considerabunt sibi in novissimis repositum

cruciamentum</p>
<p><span class=c>85</span> quinta via videntes aliorum habitacula ab angelis conservari

cum silentio magno</p>
<p><span class=c>86</span> sexta via videntes quemadmodum de eis pertransientem

cruciamentum</p>
<p><span class=c>87</span> septima via quae omnium supradictarum viarum maior est

quoniam detabescent in confusione et consumentur inhonoribus et marcescent in

timoribus videntes gloriam Altissimi coram quem viventes peccaverunt et coram

quem incipient in novissimis temporibus iudicari</p>
<p><span class=c>88</span> nam eorum qui servaverunt vias Altissimi ordo hic est quando

separari incipient a vaso corruptibili</p>
<p><span class=c>89</span> in eo tempore commoratae servierunt cum labore Altissimo et

omni hora sustinuerunt periculum uti perfecte custodirent legislatoris legem</p>
<p><span class=c>90</span> propter quod hic de his sermo</p>
<p><span class=c>91</span> in primis vident cum exultatione multa gloriam eius qui

suscipit eas requiescent enim per septem ordines</p>
<p><span class=c>92</span> ordo primus quoniam cum labore multo certati sunt ut

vincerent cum eis plasmatum cogitamentum malum ut non eas seducat a vita ad

mortem</p>
<p><span class=c>93</span> secundus ordo quoniam vident conplicationem in qua vagantur

impiorum animae et quae in eis manet punitio</p>
<p><span class=c>94</span> tertius ordo videntes testimonium quod testificatus est eis

qui plasmavit eas quoniam viventes servaverunt quae per fidem data est lex</p>
<p><span class=c>95</span> quartus ordo intellegentes requiem quam nunc in promptuariis

eorum congregati requiescent cum silentio multo ab angelis conservati et quae

in novissimis eorum manet gloriam</p>
<p><span class=c>96</span> quintus ordo exultantes quomodo corruptibile effugerunt nunc

 et futurum quomodo hereditatem possidebunt adhuc autem videntes angustum et

labore plenum quo iam liberati sunt et spatiosum incipiunt recipere

frunescentes et inmortales</p>
<p><span class=c>97</span> sextus ordo quando eis ostendetur quomodo incipiet vultus

eorum fulgere sicut sol et quomodo incipient stellis adsimilari lumini amodo

non corrupti</p>
<p><span class=c>98</span> septimus ordo qui est omnibus supradictis maior quoniam

exultabunt cum fiducia et quoniam confidebunt non confusi et gaudebunt non

reverentes festinant enim videre vultum eius cui serviunt viventes et a

quo incipiunt gloriosi mercedem recipere</p>
<p><span class=c>99</span> hic ordo animarum iustorum ut amodo adnuntiatur praedictae

viae cruciatus quas patiuntur amodo qui neglexerint</p>
<p><span class=c>100</span> et respondi et dixi ergo dabitur tempus animabus postquam

separatae fuerint de corporibus ut videant de quo mihi dixisti</p>
<p><span class=c>101</span> et dixit mihi septem diebus erit libertas earum ut videant

in septem diebus qui praedicti sunt sermones et postea congregabuntur in

habitaculis suis</p>
<p><span class=c>102</span> et respondi et dixi si inveni gratiam ante oculos tuos

demonstra mihi adhuc servo tuo si in die iudicii iusti impios excusare

poterint vel deprecari pro eis Altissimum</p>
<p><span class=c>103</span> si patres pro filiis vel filii pro parentibus si fratres pro

fratribus si adfines pro proximis si fidentes pro carissimis</p>
<p><span class=c>104</span> et respondit ad me et dixit quoniam invenisti gratiam coram

oculis meis et hoc tibi demonstrabo dies iudicii audax est et omnibus

signaculum veritatis demonstrans quemadmodum nunc non mittit pater filium vel

filius patrem aut dominus servum vel fidus carissimum ut pro eo intellegat aut

dormiat aut manducet aut curetur</p>
<p><span class=c>105</span> sic numquam nemo pro aliquo rogabit omnes enim portabunt

unusquisque tunc iniustitias suas aut iustitias</p>
<p><span class=c>106</span> et respondi et dixi et quomodo invenimus modo quoniam

rogavit primus Abraham propter Sodomitas et Moyses pro patribus qui in

deserto peccaverunt</p>
<p><span class=c>107</span> et Iesus qui post eum pro Israhel in diebus Achar et

Samuhel in diebus Saul</p>
<p><span class=c>108</span> et David pro confractione et Salomon pro eis qui in

sanctificationem</p>
<p><span class=c>109</span> et Helias pro his qui pluviam acceperunt et pro mortuo ut

viveret</p>
<p><span class=c>110</span> et Ezechias pro populo in diebus Sennacherib et multi pro

multis</p>
<p><span class=c>111</span> si ergo modo quando corruptibile increvit et iniustitia

multiplicata est exoraverunt iusti pro impiis quare et tunc sic non erit</p>
<p><span class=c>112</span> et respondit ad me et dixit praesens saeculum non est finis

gloria in eo non frequens manet propter hoc oraverunt qui potuerunt pro

invalidis</p>
<p><span class=c>113</span> dies enim iudicii erit finis temporis huius et initium futuri

inmortalis temporis in quo pertransivit corruptela</p>
<p><span class=c>114</span> soluta est intemperantia abscisa est incredulitas crevit

autem iustitia orta est veritas</p>
<p><span class=c>115</span> tunc ergo nemo poterit misereri eius qui in iudicio victus

fuerit neque demergere eum qui vicerit</p>
<p><span class=c>116</span> et respondi et dixi hic sermo meus primus et novissimus

quoniam melius erat non dare terram Adam vel cum iam dedisset coercere eum ut

non peccaret</p>
<p><span class=c>117</span> quid enim prodest omnibus in praesenti vivere in tristitia et

mortuos sperare punitionem</p>
<p><span class=c>118</span> o tu quid fecisti Adam si enim tu peccasti non est factum

solius tuus casus sed et nostrum qui ex te advenimus</p>
<p><span class=c>119</span> quid enim nobis prodest si promissum est nobis inmortale

tempus nos vero mortalia opera egimus</p>
<p><span class=c>120</span> et quoniam praedicta est nobis perennis spes nos vero

pessime vani facti sumus</p>
<p><span class=c>121</span> et quoniam reposita sunt habitacula sanitatis et securitatis

nos vero male conversati sumus</p>
<p><span class=c>122</span> et quoniam incipiet gloria Altissimi protegere eos qui caste

conversati sunt nos autem pessimis viis ambulavimus</p>
<p><span class=c>123</span> et quoniam ostendetur paradisus cuius fructus incorruptus

perseverat in quo est saturitas et medella</p>
<p><span class=c>124</span> nos vero non ingrediemur ingratis enim locis conversati

sumus</p>
<p><span class=c>125</span> et quoniam super stellas fulgebunt facies eorum qui

abstinentiam habuerunt nostrae vero facies super tenebras nigrae</p>
<p><span class=c>126</span> non enim cogitavimus viventes quando iniquitatem faciebamus

quid incipientes post mortem pati</p>
<p><span class=c>127</span> et respondit et dixit hoc est cogitamentum certaminis quem

certavit qui super terram natus est homo</p>
<p><span class=c>128</span> ut si victus fuerit patiatur quod dixisti si autem vicerit

recipiet quod dico</p>
<p><span class=c>129</span> quoniam haec est via quam Moyses dixit cum viveret ad

populum dicens elige tibi vitam ut vivas</p>
<p><span class=c>130</span> non crediderunt autem ei sed nec post eum prophetis sed nec

mihi qui locutus sum ad eos</p>
<p><span class=c>131</span> quoniam non esset tristitia in perditione eorum sicut et

futurum est gaudium super eos quibus persuasa est salus</p>
<p><span class=c>132</span> et respondi et dixi scio domine quoniam nunc vocatus est

Altissimus misericors in eo quod misereatur qui nondum in saeculo advenerunt</p>
<p><span class=c>133</span> et miserator in eo quod miseretur illis qui conversionem

faciunt in lege eius</p>
<p><span class=c>134</span> et longanimis quoniam longanimitatem praestat his qui

peccaverunt quasi suis operibus</p>
<p><span class=c>135</span> et munificus quoniam quidem donare vult pro exigere</p>
<p><span class=c>136</span> et multae misericordiae quoniam multiplicat magis

misericordias his qui praesentes sunt et qui praeterierunt et qui futuri sunt</p>
<p><span class=c>137</span> si enim non multiplicaverit non vivificabitur saeculum cum

his qui habitant in eo</p>
<p><span class=c>138</span> et donator quoniam si non donaverit de bonitate sua ut

adleventur hii qui iniquitates fecerunt de suis iniquitatibus non poterit

decies millesima pars hominum vivificari</p>
<p><span class=c>139</span> et iudex si non ignoverit his qui creati sunt verbo eius et

deleverit multitudinem contemptionum non fortassis derelinquentur

innumerabilem multitudinem nisi pauci valde</p>
<p><span class=gl>8</span> et respondit ad me et dixit hoc saeculum fecit Altissimus

propter multos futurum autem propter paucos</p>
<p><span class=c>2</span> dicam autem coram te similitudinem Ezra quomodo autem

interrogabis terram et dicet tibi quoniam dabit terram multam magis unde fiat

fictile parvum autem pulverem unde aurum fit sic et actus praesentis saeculi</p>
<p><span class=c>3</span> multi quidem creati sunt pauci autem salvabuntur</p>
<p><span class=c>4</span> et respondi et dixi absolve ergo anima sensum et devoret quod

sapit</p>
<p><span class=c>5</span> convenisti inobaudire et profecta es nolens nec enim tibi est

datum spatium nisi solum modicum vivere</p>
<p><span class=c>6</span> o Domine super nos si permittes servo tuo ut oremus coram te

et des nobis semen cordis et sensui culturam unde fructum fiat unde vivere

possit omnis corruptus qui portabit locum hominis</p>
<p><span class=c>7</span> solus enim es et una plasmatio nos sumus manuum tuarum sicut

locutus es</p>
<p><span class=c>8</span> et quoniam vivificas nunc in matrice plasmatum corpus et

praestas membra conservatur in igne et aqua tua creatio et novem mensibus

patitur tua plasmatio tuae creaturae quae in eo creata est</p>
<p><span class=c>9</span> ipsum autem quod servat et quod servatur utraque servabuntur servatione

tua et quando iterum reddit matrix quae in ea creverint</p>
<p><span class=c>10</span> imperasti ut ex ipsis membris hoc est mamillis praebere lac

fructum mamillarum</p>
<p><span class=c>11</span> ut nutriatur id quod plasmatum est usque in tempus aliquem et

postea dispones eum tuae misericordiae</p>
<p><span class=c>12</span> enutristi eum tuae iustitiae et erudisti eum in lege tua et

corripuisti eum tuo intellectu</p>
<p><span class=c>13</span> et mortificabis eum ut tuam creaturam et vivificabis eum ut

tuum opus</p>
<p><span class=c>14</span> si ergo perdideris qui tantis laboribus plasmatus est tuo

iussu facili ordine et ut quid fiebat</p>
<p><span class=c>15</span> et nunc dicens dicam de omni homine tu magis scis de populo

autem tuo quod mihi dolet</p>
<p><span class=c>16</span> et de hereditate tua propter quam lugeo et de Israhel propter

quem tristis sum et de semine Iacob propter quod conturbor</p>
<p><span class=c>17</span> ideo incipiam orare coram te pro me et pro eis quoniam video

lapsos nostros qui inhabitamus terram</p>
<p><span class=c>18</span> sed audivi celeritatem iudicii quod futurum est</p>
<p><span class=c>19</span> ideo audi meam vocem et intellege sermonum meorum et loquar

coram te</p>
<p><span class=c>20</span> initium verborum Ezrae priusquam adsumeretur et dixit

Domine qui habitas in saeculum cuius oculi elati et superna in aerem</p>
<p><span class=c>21</span> et cuius thronus inaestimabilis et gloria inconprehensibilis

cui adstat exercitus angelorum cum tremore</p>
<p><span class=c>22</span> quorum servatio in vento et igni convertitur cuius verbum

verum et dicta perseverantia</p>
<p><span class=c>23</span> cuius iussio fortis et dispositio terribilis cuius aspectus

arefecit abyssos et indignatio tabescere facit montes et veritas testificatur</p>
<p><span class=c>24</span> exaudi Domine orationem servi tui et auribus percipe

precationem figmenti tui intende verba mea</p>
<p><span class=c>25</span> dum enim vivo loquar et dum sapio respondeam</p>
<p><span class=c>26</span> ne aspicias populi tui delicta sed qui tibi in veritate

serviunt</p>
<p><span class=c>27</span> nec adtendas impie agentium studia sed qui tua testimonia cum

doloribus custodierunt</p>
<p><span class=c>28</span> neque cogites qui in conspectu tuo false conversati sunt sed

memorare qui ex voluntate tuum timorem cognoverunt</p>
<p><span class=c>29</span> neque volueris perdere qui pecorum mores habuerunt sed

respicias eos qui legem tuam splendide docuerunt</p>
<p><span class=c>30</span> neque indigneris eis qui bestiis peius sunt iudicati sed

diligas eos qui semper in tua gloria confiderunt</p>
<p><span class=c>31</span> quoniam nos et patres nostri mortalibus moribus egimus tu

autem propter nos peccatores misericors vocaberis</p>
<p><span class=c>32</span> si enim desideraveris ut nostri miserearis tunc misericors

vocaberis nobis enim non habentibus opera iustitiae</p>
<p><span class=c>33</span> iusti enim quibus sunt operae multae repositae apud te ex

propriis operibus recipient mercedem</p>
<p><span class=c>34</span> quid est enim homo ut ei indigneris aut genus corruptibile

ut ita amariceris de ipso</p>
<p><span class=c>35</span> in veritate enim nemo de genitis est qui non impie gessit et

de confitentibus qui non deliquit</p>
<p><span class=c>36</span> in hoc enim adnuntiabitur iustitia tua et bonitas tua

Domine cum misertus fueris eis qui non habent substantiam operum bonorum</p>
<p><span class=c>37</span> et respondit ad me et dixit recte locutus es aliqua et iuxta

sermones tuos sic et fiet</p>
<p><span class=c>38</span> quoniam vere non cogitabo super plasma eorum qui peccaverunt

aut mortem aut iudicium aut perditionem</p>
<p><span class=c>39</span> sed iucundabor super iustorum figmentum peregrinationes

quoque et salvationes et mercedis receptiones</p>
<p><span class=c>40</span> quomodo ergo locutus sum sic et est</p>
<p><span class=c>41</span> sicut enim agricola serit super terram semina multa et

plantationis multitudinem plantat sed non in tempore non omnia quae seminata

sunt salvabuntur sed nec omnia quae plantata sunt radicabunt sic et qui in

saeculo seminati sunt non omnes salvabuntur</p>
<p><span class=c>42</span> et respondi et dixi si inveni gratiam loquar</p>
<p><span class=c>43</span> quoniam semen agricolae si non ascenderit non enim accepit

pluviam tuam in tempore et si corruptum fuerit multitudine pluviae</p>
<p><span class=c>44</span> hoc perit sed homo qui manibus tuis plasmatus est et tuae

imagini nominatus quoniam similatus est per quem omnia plasmasti et similasti

eum semini agricolae</p>
<p><span class=c>45</span> non super nos sed parce populo tuo et miserere hereditati

tuae tuae enim creaturae misereris</p>
<p><span class=c>46</span> et respondit ad me et dixit quae sunt praesentia praesentibus

et quae futura futuris</p>
<p><span class=c>47</span> multum enim tibi restat ut possis diligere meam creaturam

super me tu autem frequenter te et ipsum proximasti iniustis numquam</p>
<p><span class=c>48</span> sed et in hoc mirabilis eris coram Altissimo</p>
<p><span class=c>49</span> quoniam humiliasti te sicut decet te et non iudicasti te

inter iustos plurimum glorificeris</p>
<p><span class=c>50</span> propter quod miseriae multae miserabiles efficientur qui

inhabitant saeculum in novissimis quia in multa superbia ambulaverunt</p>
<p><span class=c>51</span> tu autem pro te intellege et de similibus tuis inquire

gloriam</p>
<p><span class=c>52</span> vobis enim apertus est paradisus plantata est arbor vitae

praeparatum est futurum tempus praeparata est abundantia aedificata est

civitas probata est requies perfecta est bonitas ante perfecta sapientia</p>
<p><span class=c>53</span> radix signata est a vobis infirmitas extincta est a vobis et

mors absconsa est infernum fugit et corruptio in oblivionem</p>
<p><span class=c>54</span> transierunt dolores et ostensus est in finem thesaurus

inmortalitatis</p>
<p><span class=c>55</span> noli ergo adicere inquirendo de multitudine eorum qui pereunt
</p>
<p><span class=c>56</span> nam et ipsi accipientes libertatem spreverunt Altissimum et

legem eius contempserunt et vias eius dereliquerunt</p>
<p><span class=c>57</span> adhuc autem et iustos eius conculcaverunt</p>
<p><span class=c>58</span> et dixerunt in corde suo non esse Deum et quidem scientes

quoniam moriuntur</p>
<p><span class=c>59</span> sicut enim vos suscipient quae praedicta sunt sic eos sitis

et cruciatus quae praeparata sunt non enim Altissimus vo v A A hominem

disperdi</p>
<p><span class=c>60</span> sed ipsi qui creati sunt coinquinaverunt nomen eius qui fecit

eos et ingrati fuerunt ei qui praeparavit eis nunc vitam</p>
<p><span class=c>61</span> quapropter iudicium meum modo adpropinquat</p>
<p><span class=c>62</span> quod non omnibus demonstravi nisi tibi et tibi similibus

paucis et respondi et dixi</p>
<p><span class=c>63</span> ecce nunc Domine demonstrasti mihi multitudinem signorum

quae incipies facere in novissimis sed non demonstrasti mihi quo tempore</p>
<p><span class=gl>9</span> et respondit ad me et dixit metiens metire in temet ipso

et erit cum videris quoniam transivit pars quaedam signorum quae praedicta

sunt</p>
<p><span class=c>2</span> tunc intelleges quoniam ipsud est tempus in quo incipiet

Altissimus visitare saeculum qui ab eo factus est</p>
<p><span class=c>3</span> et quando videbitur in saeculo motio locorum populorum

turbatio gentium cogitationes ducum inconstantia principum turbatio</p>
<p><span class=c>4</span> et tunc intelleges quoniam de his erat Altissimus locutus a

diebus qui fuerunt ante ab initio</p>
<p><span class=c>5</span> sicut enim omne quod factum est in saeculo initium per

consummationem et consummatio manifesta</p>
<p><span class=c>6</span> sic et Altissimi tempora initia manifesta in prodigiis et

virtutibus et consummatio in actu et in signis</p>
<p><span class=c>7</span> et erit omnis qui salvus factus fuerit et qui poterit effugere

per opera sua vel per fidem in qua credidit is</p>
<p><span class=c>8</span> relinquetur de praedictis periculis et videbit salutare meum in

terra mea et in finibus meis quae sanctificavi mihi a saeculo</p>
<p><span class=c>9</span> et tunc mirabuntur qui nunc abusi sunt vias meas et in

cruciamentis commorabuntur hii qui eos proiecerunt in contemptu</p>
<p><span class=c>10</span> quotquot enim non cognoverunt me viventes beneficia consecuti</p>
<p><span class=c>11</span> et quotquot fastidierunt legem meam cum adhuc erant habentes

libertatem</p>
<p><span class=c>12</span> et cum adhuc esset eis apertum paenitentiae locus non

intellexerunt sed spreverunt hos oportet post mortem in cruciamento

cognoscere</p>
<p><span class=c>13</span> tu ergo adhuc noli curiosus esse quomodo impii cruciabuntur

sed inquire quomodo iusti salvabuntur et quorum saeculum et propter quos

saeculum et quando</p>
<p><span class=c>14</span> respondi et dixi</p>
<p><span class=c>15</span> olim locutus sum et nunc dico et postea dicam quoniam plures

sunt qui pereunt quam qui salvabuntur</p>
<p><span class=c>16</span> sicut multiplicat fluctus super guttam et respondit ad me et

dixit</p>
<p><span class=c>17</span> qualis ager talia et semina et quales flores tales et

tincturae et qualis opera talis et creatio et qualis agricola talis et

area quoniam tempus erat saeculi</p>
<p><span class=c>18</span> et tunc cum essem parans eis his qui nunc antequam fieret

illis saeculum in quo inhabitarent et nemo contradixit mihi</p>
<p><span class=c>19</span> tunc nec enim erat quisquam et nunc creati in hoc mundo

parato et mensa indeficienti et lege investigabili corrupti sunt moribus

eorum</p>
<p><span class=c>20</span>&nbsp;</p>
<p><span class=c>21</span> et consideravi saeculum meum et ecce erat perditum et orbem

meum et ecce erat periculi propter cogitationes quae in eo vix mihi acinum de

botru et plantationem de tribu multa</p>
<p><span class=c>22</span> pereat ergo multitudo quae sine causa nata est et servetur

acinus meus et plantatio mea quia cum multo labore perfeci haec</p>
<p><span class=c>23</span> tu autem si adhuc intermittas septem dies alios sed non

ieiunabis in eis</p>
<p><span class=c>24</span> ibis autem in campum florum ubi domus non est aedificata et

manduca solummodo de floribus campi et carnem non gustabis et vinum non bibes

sed solummodo flores</p>
<p><span class=c>25</span> et deprecare Altissimum sine intermissione et veniam et

loquar tecum</p>
<p><span class=c>26</span> et profectus sum sicut dixit mihi in campum quod vocatur

Ardat et sedi ibi in floribus et de herbis agri manducavi et facta est esca

earum mihi in saturitatem</p>
<p><span class=c>27</span> et factum est post dies septem et ego discumbebam supra

faenum et cor meum iterum turbabatur sicut et ante</p>
<p><span class=c>28</span> et apertum est os meum et inchoavi dicere coram Altissimo et

dixi</p>
<p><span class=c>29</span> o Domine in nobis ostendens ostensus es patribus nostris in

deserto quando erant exientes de Aegypto et quando veniebant in deserto quod

non calcatur et infructuoso et dicens dixisti</p>
<p><span class=c>30</span> tu Israhel audi me et semen Iacob intendite sermonibus meis</p>
<p><span class=c>31</span> ecce enim ego semino in vobis legem meam et faciet in vobis

fructum et glorificamini in eo per saeculum</p>
<p><span class=c>32</span> nam patres nostri accipientes legem non servaverunt et

legitima mea non custodierunt et factum est fructum legis non periens

nec enim poterat quoniam tuus erat</p>
<p><span class=c>33</span> nam qui acceperunt perierunt non custodientes quod in eis

seminatum fuerat</p>
<p><span class=c>34</span> et ecce consuetudo est ut cum acceperit terra semen vel navem

mare vel vas aliud escas vel potus et cum fuerit ut exterminetur</p>
<p><span class=c>35</span> quod seminatum est vel quod missum est vel quae suscepta sunt

exterminentur haec susceptoria vero manent apud nos si enim non sic factum

est</p>
<p><span class=c>36</span> nos quidem qui legem accepimus peccantes peribimus et cor

nostrum quod suscepit eam</p>
<p><span class=c>37</span> nam lex non perit sed permanet in suo honore</p>
<p><span class=c>38</span> et cum loquor haec in corde meo et respexi oculis meis et

vidi mulierem in dextera parte et ecce haec lugebat et plorabat cum voce

magna et animo dolebat valde et vestimenta eius discisa et cinis super caput

eius</p>
<p><span class=c>39</span> et dimisi cogitatus in quibus eram cogitans et conversus sum

ad eam et dixi ei</p>
<p><span class=c>40</span> ut quid fles et quid doles animo et dixit ad me</p>
<p><span class=c>41</span> dimitte me dominus meus ut defleam me et adiciam dolorem

quoniam valde amara sum animo et humiliata sum valde</p>
<p><span class=c>42</span> et dixi ei quid passa es dic mihi et dixit ad me</p>
<p><span class=c>43</span> sterilis fui ego famula tua et non peperi habens maritum annis

triginta</p>
<p><span class=c>44</span> ego enim per singulas horas et per singulos dies in annis

triginta his deprecabar Altissimum nocte ac die</p>
<p><span class=c>45</span> et factum est post triginta annos exaudivit me Deus ancillae

tuae et pervidit humilitatem meam et adtendit tribulationi meae et dedit mihi

filium et iucundata sum super eum valde ego et vir meus et omnes cives mei et

honorificabamus valde Fortem</p>
<p><span class=c>46</span> et nutrivi eum cum labore multo</p>
<p><span class=c>47</span> et factum est cum crevisset et venissem accipere illi uxorem

et feci diem epuli</p>
<p><span class=gl>10</span> et factum est cum introisset filius meus in thalamo suo

cecidit et mortuus est</p>
<p><span class=c>2</span> et evertimus omnes lumina et surrexerunt omnes cives mei ad

consolandam me et quievi usque in alium diem usque noctem</p>
<p><span class=c>3</span> et factum est cum omnes quievissent ut me consolarentur ut

quiescerem et surrexi nocte et fugi et veni sicut vides in hoc campo</p>
<p><span class=c>4</span> et cogito iam non reverti in civitatem sed hic consistere et

neque manducabo neque bibam sed sine intermissione lugere et ieiunare usque

dum moriar</p>
<p><span class=c>5</span> et dereliqui adhuc sermones in quibus eram et respondi cum

iracundia ad eam et dixi</p>
<p><span class=c>6</span> stulta super omnes mulieres non vides luctum nostrum et quae

nobis contigerunt</p>
<p><span class=c>7</span> quoniam Sion mater nostra omnium in tristitia contristatur et

humilitate humiliata est lugete validissime</p>
<p><span class=c>8</span> et nunc quoniam omnes lugemus et tristes este quoniam omnes

contristati sumus tu autem contristaris in uno filio</p>
<p><span class=c>9</span> interroga enim terram et dicet tibi quoniam haec est quae

debeat lugere tantorum superstes germinantium</p>
<p><span class=c>10</span> et ex ipsa initio omnes nati et alii venient et ecce paene

omnes in perditionem ambulant et in exterminium fit multitudo eorum</p>
<p><span class=c>11</span> et quis ergo debet lugere magis nisi haec quae tam magnam

multitudinem perdidit quam tu quae pro uno doles si autem dices mihi</p>
<p><span class=c>12</span> quoniam non est similis planctus meus terrae quoniam fructum

ventris mei perdidi quem cum maeroribus peperi et cum doloribus genui</p>
<p><span class=c>13</span> terra autem secundum viam terrae abiit quae in ea multitudo

praesens quomodo et venit et ego tibi dico</p>
<p><span class=c>14</span> sicut tu cum dolore peperisti sic et terra dedit fructum suum

hominem ab initio ei qui fecit eam</p>
<p><span class=c>15</span> nunc ergo retine apud temet ipsam dolorem tuum et fortiter fer

quae tibi contigerunt casus</p>
<p><span class=c>16</span> si enim iustificaveris terminum Dei et filium tuum recipies

in tempore et in mulieribus conlaudaberis</p>
<p><span class=c>17</span> ingredere ergo in civitatem ad virum tuum et dixit ad me</p>
<p><span class=c>18</span> non faciam neque ingrediar civitatem sed hic moriar</p>
<p><span class=c>19</span> et adposui adhuc loqui ad eam et dixi</p>
<p><span class=c>20</span> noli facere sermonem hunc sed consenti persuaderi quid

enim casus Sion et consolare propter dolorem Hierusalem</p>
<p><span class=c>21</span> vides enim quoniam sanctificatio nostra deserta effecta est

et altare nostrum demolitum est et templum nostrum destructum est</p>
<p><span class=c>22</span> et psalterium nostrum humiliatum est et hymnus noster

conticuit et exultatio nostra dissoluta est et lumen candelabri nostri

extinctum est et arca testamenti nostri direpta est et sancta nostra

contaminata sunt et nomen quod nominatum est super nos paene profanatum est

et liberi nostri contumeliam passi sunt et sacerdotes nostri succensi sunt et

Levitae nostri in captivitate abierunt et virgines nostrae coinquinatae sunt

et mulieres nostrae vim passae sunt et iusti nostri rapti sunt et parvuli

nostri proditi sunt et iuvenes nostri servierunt et fortes nostri invalidi

facti sunt</p>
<p><span class=c>23</span> et quod omnium maius signaculum Sion quoniam resignata est

de gloria sua nunc et tradita est in manibus eorum qui nos oderunt</p>
<p><span class=c>24</span> tu ergo excute tuam multam tristitiam et depone abs te

multitudinem dolorum ut tibi repropitietur Fortis et requiem faciat tibi

Altissimus requietionem laborum</p>
<p><span class=c>25</span> et factum est cum loquebar ad eam et ecce facies eius

fulgebat valde subito et species coruscus fiebat visus eius ut etiam paverem

valde ad eam et cogitarem quid esset hoc</p>
<p><span class=c>26</span> et ecce subito emisit sonum vocis magnum timore plenum ut

commoveretur terra a sono et vidi</p>
<p><span class=c>27</span> et ecce amplius mulier non conparebat mihi sed civitas

aedificabatur et locus demonstrabatur de fundamentis magnis et timui et

clamavi voce magna et dixi</p>
<p><span class=c>28</span> ubi est Urihel angelus qui a principio venit ad me quoniam

ipse me fecit venire in multitudinem excessus mentis huius et factus est finis

meus in corruptionem et oratio mea in inproperium</p>
<p><span class=c>29</span> et cum essem loquens ego haec et ecce venit ad me angelus qui

in principio venerat ad me et vidit me</p>
<p><span class=c>30</span> et ecce eram positus ut mortuus et intellectus meus alienatus

erat et tenuit dexteram meam et confortavit me et statuit me super pedes meos

et dixit mihi</p>
<p><span class=c>31</span> quid tibi est et quare conturbaris et quid conturbatum est

intellectum tuum et sensus cordis tui et dixi</p>
<p><span class=c>32</span> quoniam derelinquens dereliquisti me ego quidem feci secundum

sermones tuos et exivi in campum et ecce vidi et video quod non possum

enarrare et dixit ad me</p>
<p><span class=c>33</span> sta ut vir et commonebo te et dixi</p>
<p><span class=c>34</span> loquere dominus meus tantum me noli derelinquere ut non

frustra moriar</p>
<p><span class=c>35</span> quoniam vidi quae non sciebam et audio quae non scio</p>
<p><span class=c>36</span> aut numquid sensus meus fallitur et anima mea somniat</p>
<p><span class=c>37</span> nunc ergo deprecor te ut demonstres servo tuo de excessu hoc

et respondit ad me et dixit</p>
<p><span class=c>38</span> audi me et doceam te et dicam tibi de quibus times quoniam

Altissimus revelavit tibi mysteria multa</p>
<p><span class=c>39</span> vidit rectam viam tuam quoniam sine intermissione

contristabaris pro populo tuo et valde lugebas propter Sion</p>
<p><span class=c>40</span> hic ergo intellectus visionis mulier quae tibi apparuit ante

paululum</p>
<p><span class=c>41</span> quam vidisti lugentem et inchoasti consolare eam</p>
<p><span class=c>42</span> nunc autem iam non speciem mulieris vides sed apparuit tibi

civitas aedificari</p>
<p><span class=c>43</span> et quoniam enarrabat tibi de casu filii sui haec absolutio

est</p>
<p><span class=c>44</span> haec mulier quam vidisti haec est Sion quam nunc conspicis ut

civitatem aedificatam</p>
<p><span class=c>45</span> et quoniam dixit tibi quia sterilis fuit annis triginta propter

quod erant anni saeculo tria milia quando non erat in ea adhuc oblatio oblata</p>
<p><span class=c>46</span> et factum est post annos tres et aedificavit Salomon

civitatem et obtulit oblationes tunc fuit quando peperit sterilis filium</p>
<p><span class=c>47</span> et quod tibi dixit quoniam nutrivi eum cum labore haec erat

habitatio Hierusalem</p>
<p><span class=c>48</span> et quoniam dixit tibi quod filius meus veniens in suo thalamo

mortuus esset et contigisset ei casus haec erat quae facta est ruina

Hierusalem</p>
<p><span class=c>49</span> et ecce vidisti similitudinem eius quomodo filium luget et

tu inchoasti consolare eam de his quae contigerunt haec erant tibi aperienda</p>
<p><span class=c>50</span> et nunc videns Altissimus quoniam ex animo contristatus es et

quoniam ex toto corde pateris pro ea ostendit tibi claritatem gloriae eius et

pulchritudinem decoris eius</p>
<p><span class=c>51</span> propterea enim dixi tibi ut maneres in campo ubi domus non

est aedificata</p>
<p><span class=c>52</span> sciebam enim ego quoniam Altissimus incipiebat tibi

ostendere haec</p>
<p><span class=c>53</span> propterea dixi tibi ut venires in agrum ubi non est

fundamentum aedificii</p>
<p><span class=c>54</span> nec enim poterat opus aedificii hominis sustinere in loco

ubi incipiebat Altissimi civitas ostendi</p>
<p><span class=c>55</span> tu ergo noli timere neque expavescat cor tuum sed ingredere

et vide splendorem vel magnitudinem aedificii quantum capax est tibi visu

oculorum videre</p>
<p><span class=c>56</span> et post haec audies quantum capit auditus aurium tuarum

audire</p>
<p><span class=c>57</span> tu enim beatus es prae multis et vocatus es apud Altissimum

sicut et pauci</p>
<p><span class=c>58</span> nocte autem quae in crastinum futura est manebis hic</p>
<p><span class=c>59</span> et ostendet tibi Altissimus eas visiones somniorum quae

faciet Altissimus his qui inhabitant super terram a novissimis diebus</p>
<p><span class=c>60</span> et dormivi illam noctem et aliam sicut dixerat mihi</p>
<p><span class=gl>11</span> et factum est secunda nocte et vidi somnium et ecce

ascendebat de mari aquila cui erant duodecim alae pinnarum et capita tria</p>
<p><span class=c>2</span> et vidi et ecce expandebat alas suas in omnem terram et omnes

venti caeli insuflabant ad eam et nubes ad eam colligebantur</p>
<p><span class=c>3</span> et vidi et de pinnis eius nascebantur contrariae pinnae et

ipsae fiebant in pinnaculis minutis et modicis</p>
<p><span class=c>4</span> nam capita eius erant quiescentia et de medium caput erat

maius aliorum capitum sed et ipsa quiescebat cum eis</p>
<p><span class=c>5</span> et vidi et ecce aquila volavit in pinnis suis et regnavit

super terram et super eos qui inhabitant in ea</p>
<p><span class=c>6</span> et vidi quomodo subiecta erant ei omnia quae sub caelo et

nemo illi contradicebat neque unus de creatura quae est super terram</p>
<p><span class=c>7</span> et vidi et ecce surrexit aquila super ungues suos et emisit

vocem pinnis suis dicens</p>
<p><span class=c>8</span> nolite omnes simul vigilare dormite unusquisque in loco suo et

per tempus vigilate</p>
<p><span class=c>9</span> capita autem in novissimo serventur</p>
<p><span class=c>10</span> et vidi et ecce vox non exiebat de capitibus eius sed de

medietate corporis eius</p>
<p><span class=c>11</span> et numeravi contrarias pinnas eius et ecce ipsae erant octo</p>
<p><span class=c>12</span> et vidi et ecce a dextera parte surrexit una pinna et

regnavit super omnem terram</p>
<p><span class=c>13</span> et factum est cum regnaret et venit ei finis et non apparuit

 ita ut non appareret locus eius et sequens exsurrexit et regnabat et ipsa

multum tenuit tempus</p>
<p><span class=c>14</span> et factum est cum regnaret et veniebat finis eius ut non

appareret sicut prior</p>
<p><span class=c>15</span> et ecce vox emissa est illi dicens</p>
<p><span class=c>16</span> audi tu quae toto tempore tenuisti terram hoc adnuntii

antequam incipias non parere</p>
<p><span class=c>17</span> nemo post te tenebit tempus tuum sed nec dimidium eius</p>
<p><span class=c>18</span> et levavit se tertia et tenuit principatum sicut priores et

non apparuit et ipsa</p>
<p><span class=c>19</span> et sic contingebat omnibus alis singillatim principatum gerere

et iterum nusquam conparere</p>
<p><span class=c>20</span> et vidi et ecce in tempore sequentes pinnae erigebantur et

ipsae a dextera parte ut tenerent et ipsae principatum et ex his erant quae

tenebant sed tamen statim non conparescebant</p>
<p><span class=c>21</span> nam et aliquae ex eis erigebantur sed non tenebant

principatum</p>
<p><span class=c>22</span> et vidi post haec et ecce non conparuerunt duodecim pinnae et

duo pinnacula</p>
<p><span class=c>23</span> et nihil superavit in corpore aquilae nisi tria capita

quiescentia et sex pinnacula</p>
<p><span class=c>24</span> et vidi et ecce de sex pinnaculis divisa sunt duo et

manserunt sub capite quod est ad dexteram partem nam quattuor manserunt in loco

suo</p>
<p><span class=c>25</span> et vidi et ecce hae subalares cogitabant se erigere et tenere

principatus</p>
<p><span class=c>26</span> et vidi et ecce una erecta est sed statim non conparuit</p>
<p><span class=c>27</span> et secunda et haec velocius quam prior non conparuit</p>
<p><span class=c>28</span> et vidi et ecce duae quae superaverunt apud semet ipsas

cogitabant et ipsae regnare</p>
<p><span class=c>29</span> et in eo cum cogitarent et ecce unum de quiescentium capitum

 quod erat medium evigilabat hoc enim erat duorum capitum maior</p>
<p><span class=c>30</span> et vidi quomodo conplexa est duo capita secum</p>
<p><span class=c>31</span> et ecce conversum est caput cum his qui cum ea erant et

comedit duas subalares quae cogitabant regnare</p>
<p><span class=c>32</span> hoc autem caput percontinuit omnem terram et dominavit qui

inhabitant in ea cum labore multo et potentatum tenuit orbem terrarum super

omnes alas quae fuerunt</p>
<p><span class=c>33</span> et vidi post haec et ecce medium caput subito non conparuit

et hoc sicut alae</p>
<p><span class=c>34</span> superaverunt autem duo capita quae et ipsa similiter

regnaverunt super terram et super eos qui habitant in ea</p>
<p><span class=c>35</span> et vidi et ecce devoravit caput a dextera parte illud quod

est a leva</p>
<p><span class=c>36</span> et audivi vocem dicentem mihi conspice contra te et considera

quod vides</p>
<p><span class=c>37</span> et vidi et ecce sicut leo suscitatus de silva mugiens et

audivi quomodo emisit vocem hominis ad aquilam et dixit dicens</p>
<p><span class=c>38</span> audi tu et loquar ad te et dicit Altissimus tibi</p>
<p><span class=c>39</span> nonne tu es quae superasti de quattuor animalibus quae

feceram regnare saeculi mei et ut per eos veniret finis temporum meorum</p>
<p><span class=c>40</span> et quartus veniens devicit omnia animalia quae transierunt et

potentatum tenens saeculum cum tremore multo et omnem orbem cum labore pessimo

et inhabitabant tot temporibus orbem terrarum cum dolo</p>
<p><span class=c>41</span> et iudicasti terram non cum veritate</p>
<p><span class=c>42</span> tribulasti enim mansuetos et laesisti quiescentes odisti

verum dicentes et dilexisti mendaces et destruxisti habitationes eorum qui fructificabant

et humiliasti muros eorum qui te non nocuerunt</p>
<p><span class=c>43</span> et ascendit contumelia ad Altissimum et superbia tua ad

Fortem</p>
<p><span class=c>44</span> et respexit Altissimus super sua tempora et ecce finita sunt

et saecula eius conpleta sunt</p>
<p><span class=c>45</span> propterea non apparens non appareas tu aquila et alae tuae

horribiles et pinnacula tua pessima et capita tua maligna et ungues tui pessimi

et omne corpus tuum vanum</p>
<p><span class=c>46</span> uti refrigeret omnis terra et relevetur liberata de tua vi et

speret iudicium et misericordiam eius qui fecit eam</p>
<p><span class=gl>12</span> et factum est dum loqueretur leo verba haec ad aquilam et

vidi</p>
<p><span class=c>2</span> et ecce quod superaverat caput et non conparuit et alae duae

quae ad eum transierunt et erectae sunt ut regnarent et erat regnum eorum

exile et tumultu plenum</p>
<p><span class=c>3</span> et vidi et ecce ipsa non apparescebant et omne corpus aquilae

incendebatur et expavescebat terra valde et ego a multo excessu mentis et a

magno timore vigilavi et dixi spiritui meo</p>
<p><span class=c>4</span> ecce tu mihi praestitisti haec in eo quod scrutas vias

Altissimi</p>
<p><span class=c>5</span> ecce adhuc fatigatus sum animo et spiritu meo invalidus sum

valde et nec modica est in me virtus a multo timore quem expavi nocte hac</p>
<p><span class=c>6</span> nunc ergo orabo Altissimum ut me confortet usque in finem</p>
<p><span class=c>7</span> et dixi Dominator Domine si inveni gratiam ante oculos tuos

et si iustificatus sum apud te prae multis et si certum ascendit deprecatio

mea ante faciem tuam</p>
<p><span class=c>8</span> conforta me et ostende servo tuo mihi interpretationem et

distinctionem visus horribilis huius ut plenissime consoles animam meam</p>
<p><span class=c>9</span> dignum enim me habuisti ostendere mihi temporum finem et

temporum novissima et dixit ad me</p>
<p><span class=c>10</span> haec est interpretatio visionis huius quam vidisti</p>
<p><span class=c>11</span> aquilam quam vidisti ascendentem de mari hoc est regnum

quartum quod visum est in visu Danihelo fratri tuo</p>
<p><span class=c>12</span> sed non est illi interpretatum quomodo ego nunc tibi

interpretor vel interpretavi</p>
<p><span class=c>13</span> ecce dies veniunt et exsurget regnum super terram et erit

timoratior omnium regnorum quae fuerunt ante eam</p>
<p><span class=c>14</span> regnabunt autem in ea duodecim reges unus post unum</p>
<p><span class=c>15</span> nam secundus qui incipiet regnare ipse tenebit amplius tempus

prae duodecim</p>
<p><span class=c>16</span> haec est interpretatio duodecim alarum quas vidisti</p>
<p><span class=c>17</span> et quoniam audisti vocem quae locuta est non de capitibus eius

exientem sed de medio corpore eius</p>
<p><span class=c>18</span> haec est interpretatio quoniam post tempus regni illius

nascentur contentiones non modicae et periclitabitur ut cadat et non cadet

tunc sed iterum constituetur in suum initium</p>
<p><span class=c>19</span> et quoniam vidisti subalares octo coherentes alis eius</p>
<p><span class=c>20</span> haec est interpretatio exsurgent enim in ipso octo reges

quorum erunt tempora levia et anni citati et duo quidem ex ipsis perient</p>
<p><span class=c>21</span> adpropinquante tempore medio quattuor autem servabuntur in

tempore cum incipiet adpropinquare tempus eius ut finiatur duo vero in finem

servabuntur</p>
<p><span class=c>22</span> et quoniam vidisti tria capita quiescentia</p>
<p><span class=c>23</span> haec est interpretatio in novissimis eius suscitabit

Altissimus tria regna et renovabit in ea multa et dominabunt terram</p>
<p><span class=c>24</span> et qui inhabitant in ea cum labore multo super omnes qui

fuerunt ante hos propter hoc ipsi vocati sunt capita aquilae</p>
<p><span class=c>25</span> isti enim erunt qui recapitulabunt impietates eius et qui

perficient novissima eius</p>
<p><span class=c>26</span> et quoniam vidisti caput maius non apparescentem quoniam unus

ex eis super lectum suum morietur et tamen cum tormentis</p>
<p><span class=c>27</span> nam duo qui perseveraverunt gladius eos comedet</p>
<p><span class=c>28</span> unius enim gladius comedet qui cum eo sed tamen et hic gladio

in novissimis cadet</p>
<p><span class=c>29</span> et quoniam vidisti duas subalares treicientes super caput quod

est a dextera parte</p>
<p><span class=c>30</span> haec est interpretatio hii sunt quos conservavit Altissimus

in finem suam hoc erat regnum exile et turbationis plenum</p>
<p><span class=c>31</span> sicut vidisti et leonem quem vidisti de silva evigilantem

mugientem et loquentem ad aquilam et arguentem eam iniustitias ipsius per omnes

sermones eius sicut audisti</p>
<p><span class=c>32</span> hic est unctus quem reservavit Altissimus in finem ad eos et

impietates ipsorum arguet illos de iniustitiis ipsorum et infulciet coram

ipsis spretiones eorum</p>
<p><span class=c>33</span> statuet enim eos primum in iudicium vivos et erit cum

arguerit eos tunc corrumpet eos</p>
<p><span class=c>34</span> nam residuum populum meum liberabit cum misericordia qui

salvati sunt super fines meos et iucundabit eos quoadusque veniat finis

dies iudicii de quo locutus sum tibi ab initio</p>
<p><span class=c>35</span> hoc somnium quod vidisti et haec interpretatio eius</p>
<p><span class=c>36</span> tu ergo solus dignus fuisti scire Altissimi secretum hoc</p>
<p><span class=c>37</span> scribe ergo omnia ista in libro quae vidisti et pones ea in

loco abscondito</p>
<p><span class=c>38</span> et docebis ea sapientes de populo tuo quorum scis corda posse

capere et servare secreta haec</p>
<p><span class=c>39</span> tu autem adhuc sustine hic alios dies septem ut tibi

ostendatur quicquid visum fuerit Altissimo ostendere tibi</p>
<p><span class=c>40</span> et profectus est a me et factum est cum audisset omnis

populus quoniam pertransierunt septem dies et ego non fuissem reversus in

civitatem et congregavit se omnis a minimo usque ad maximum et venit ad me et

dixerunt mihi dicentes</p>
<p><span class=c>41</span> quid peccavimus tibi et quid iniuste egimus in te quoniam

derelinquens nos sedisti in loco hoc</p>
<p><span class=c>42</span> tu enim nobis superasti ex omnibus prophetis sicut botrus de

vindemia et sicut lucerna in loco obscuro et sicut portus navi salvatae a

tempestate</p>
<p><span class=c>43</span> aut non sufficiunt nobis mala quae contigerunt</p>
<p><span class=c>44</span> si ergo tu nos dereliqueris quanto erat nobis melius si

essemus succensi et nos incendio Sion</p>
<p><span class=c>45</span> nec enim nos meliores sumus eorum qui ibi mortui sunt et

ploraverunt voce magna et respondi ad eos et dixi</p>
<p><span class=c>46</span> confide Israhel et noli tristari tu domus Iacob</p>
<p><span class=c>47</span> est enim memoria vestri coram Altissimo et Fortis non est

oblitus vestri in contentione</p>
<p><span class=c>48</span> ego enim non dereliqui vos neque excessi a vobis sed veni in

hunc locum ut deprecarer pro desolatione Sion et ut quaererem misericordiam

pro humilitate sanctificationis vestrae</p>
<p><span class=c>49</span> et nunc ite unusquisque vestrum in domum suam et ego veniam

ad vos post dies istos</p>
<p><span class=c>50</span> et profectus est populus sicut dixi ei in civitatem</p>
<p><span class=c>51</span> ego autem sedi in campo septem diebus sicut mihi mandavit et

manducabam de floribus solummodo agri de herbis facta est mihi esca in diebus

illis</p>
<p><span class=gl>13</span> et factum est post dies septem et somniavi somnium nocte</p>
<p><span class=c>2</span> et ecce de mari ventus exsurgebat ut conturbaret omnes fluctus

eius</p>
<p><span class=c>3</span> et vidi et ecce convolabat ipse homo cum nubibus caeli et ubi

vultum suum convertebat ut consideraret tremebant omnia quae sub eo

videbantur</p>
<p><span class=c>4</span> et ubicumque exiebat vox de ore eius ardescebant omnes qui

audiebant voces eius sicut liquescit cera quando senserit ignem</p>
<p><span class=c>5</span> et vidi post haec et ecce congregabatur multitudo hominum

quorum non erat numerus de quattuor ventis caeli ut debellarent hominem qui

ascenderat de mari</p>
<p><span class=c>6</span> et vidi et ecce sibimet ipso sculpsit montem magnum et volavit

super eum</p>
<p><span class=c>7</span> ego autem quaesivi videre regionem vel locum unde sculptus

esset mons et non potui</p>
<p><span class=c>8</span> et post haec vidi et ecce omnes qui congregati sunt ad eum ut

expugnarent eum timebant valde tamen audebant pugnare</p>
<p><span class=c>9</span> et ecce ut vidit impetum multitudinis venientis non levavit

manum suam neque frameam tenebat neque aliquod vas bellicosum nisi solummodo

vidi</p>
<p><span class=c>10</span> quomodo emittit de ore suo sicut fluctum ignis et de labiis

eius spiritum flammae et de lingua eius emittebat scintillas tempestatis et

commixta sunt simul omnia haec fluctus et multitudo tempestat</p>
<p><span class=c>11</span> et concidit super multitudinis impetum quod paratum erat

pugnare et succendit omnes ut subito nihil videretur de innumerabili

multitudine nisi solummodo pulvis cineris et fumi odor et vidi et extiti</p>
<p><span class=c>12</span> et post haec vidi ipsum hominem descendentem de monte et

advocantem ad se multitudinem aliam pacificam</p>
<p><span class=c>13</span> et accedebant ad eum vultus hominum multorum quorumdam

gaudentium quorumdam tristantium aliqui vero alligati aliqui adducentes ex

eis qui offerebantur et ego a multitudine pavoris expergefactus sum et

deprecatus sum Altissimum et dixi</p>
<p><span class=c>14</span> tu ab initio demonstrasti servo tuo mirabilia haec et dignum

me habuisti ut susciperes deprecationem meam</p>
<p><span class=c>15</span> et nunc demonstra mihi adhuc et interpretationem somnii huius</p>
<p><span class=c>16</span> sicut enim existimo in sensu meo vae qui derelicti fuerint in

diebus illis et multo plus vae his qui non sunt derelicti</p>
<p><span class=c>17</span> qui enim non sunt derelicti tristes erunt</p>
<p><span class=c>18</span> intellegentes quae sunt reposita in novissimis diebus et non

occurrentes eis sed et qui derelicti sunt</p>
<p><span class=c>19</span> propter hoc vae viderunt enim pericula magna et necessitates

multas sicut ostendunt somnia haec</p>
<p><span class=c>20</span> attamen facilius est periclitantem venire in haec quam

pertransire sicut nubem a saeculo et non videre quae contigerunt in novissimo

et respondit ad me et dixit</p>
<p><span class=c>21</span> et visionis interpretationem dicam tibi sed et de quibus locutus

es adaperiam tibi</p>
<p><span class=c>22</span> quoniam dixisti de his qui derelicti sunt et de his qui non

derelicti sunt haec interpretatio</p>
<p><span class=c>23</span> qui adferet periculum in illo tempore ipse custodibit qui in

periculo inciderint qui habent operas et fidem ad Fortissimum</p>
<p><span class=c>24</span> scito ergo quoniam magis beatificati sunt qui derelicti super

eos qui mortui sunt</p>
<p><span class=c>25</span> interpretatio enim visionis haec quia vidisti virum

ascendentem de corde maris</p>
<p><span class=c>26</span> ipse est quem conservat Altissimus multis temporibus qui per

semet ipsum liberabit creaturam suam et ipse disponet qui derelicti sunt</p>
<p><span class=c>27</span> et quoniam vidisti de ore eius exire ut spiritum et ignem et

tempestatem</p>
<p><span class=c>28</span> et quoniam non tenebat frameam neque vas bellicosum corrumpit

enim impetum eius multitudinis quae venerat ad expugnare eum haec

interpretatio</p>
<p><span class=c>29</span> ecce dies veniunt quando incipiet Altissimus liberare eos qui

super terram sunt</p>
<p><span class=c>30</span> et veniet excessus mentis super eos qui inhabitant terram</p>
<p><span class=c>31</span> et in alisalio cogitabunt bellare civitates civitatem et

locus locum et gens ad gentem et regnum adversus regnum</p>
<p><span class=c>32</span> et erit cum fient haec et contingent signa quae ante ostendi

tibi et tunc revelabitur Filius meus quem vidisti virum ascendentem</p>
<p><span class=c>33</span> et erit quando audierint omnes gentes vocem eius et

derelinquet unusquisque regionem suam et bellum quod habent in alterutro</p>
<p><span class=c>34</span> et colligetur in unum multitudo innumerabilis sicut vidisti

volentes venire et expugnare eum</p>
<p><span class=c>35</span> ipse autem stabit super cacumen montis Sion</p>
<p><span class=c>36</span> Sion autem veniet et ostendetur omnibus parata et aedificata

sicut vidisti montem sculpi sine manibus</p>
<p><span class=c>37</span> ipse autem Filius meus arguet quae advenerunt gentes

impietates eorum has quae tempestati adpropiaverunt et inproperabit coram

eis mala cogitamenta eorum et cruciamenta quibus incipient cruciari</p>
<p><span class=c>38</span> quae adsimilatae sunt flammae et perdet eos sine labore et

legem quae igni adsimilata est</p>
<p><span class=c>39</span> et quoniam vidisti eum colligentem ad se aliam multitudinem

pacificam</p>
<p><span class=c>40</span> haec sunt novem tribus quae captivae factae sunt de terra sua

in diebus Iosiae regis quem captivum duxit Salmanassar rex Assyriorum et

transtulit eos trans Flumen et translati sunt in terram aliam</p>
<p><span class=c>41</span> ipsi autem sibi dederunt consilium hoc ut derelinquerent

multitudinem gentium et proficiscerentur in ulteriorem regionem ubi numquam

quisquam inhabitavit ibi genus humanum</p>
<p><span class=c>42</span> ut vel ibi observarent legitima sua quae non fuerant

servantes in regione sua</p>
<p><span class=c>43</span> per introitus autem angustos fluminis Eufraten introierunt</p>
<p><span class=c>44</span> fecit enim eis tunc Altissimus signa et statuit venas

Fluminis usquequo transirent</p>
<p><span class=c>45</span> per eam enim regionem erat via multa itineris anni unius et

dimidii nam regio illa vocatur Arzar et</p>
<p><span class=c>46</span> tunc inhabitaverunt ibi usque in novissimo tempore et nunc

iterum coeperunt venire</p>
<p><span class=c>47</span> iterum Altissimus statuit venas Fluminis ut possint transire

propter hoc vidisti multitudinem collectam cum pace</p>
<p><span class=c>48</span> sed et qui derelicti sunt de populo tuo qui invenientur intra

terminum meum</p>
<p><span class=c>49</span> sanctum erit ergo quando incipiet perdere multitudinem earum

quae collectae sunt gentes proteget qui superaverit populum</p>
<p><span class=c>50</span> et tunc ostendet eis multa plurima portenta</p>
<p><span class=c>51</span> et dixi ego Dominator Domine hoc mihi ostende propter quod

vidi virum ascendentem de corde maris et dixit mihi</p>
<p><span class=c>52</span> sicut non potest hoc vel scrutinare vel scire quis quid sit

in profundo maris sic non poterit quisquam super terram videre Filium meum vel

eos qui cum eo sunt nisi in tempore diei</p>
<p><span class=c>53</span> haec est interpretatio somnii quem vidisti et propter quod

inluminatus es haec solus</p>
<p><span class=c>54</span> dereliquisti enim tua et circa mea vacasti et legem meam

exquisisti</p>
<p><span class=c>55</span> vitam enim tuam disposuisti in sapientiam et sensum tuum

vocasti matrem</p>
<p><span class=c>56</span> et propter hoc ostendi tibi haec merces apud Altissimum

erit enim post alios tres dies ad te alia loquar et exponam tibi gravia et

mirabilia</p>
<p><span class=c>57</span> et profectus sum et transii in campum multum glorificans et

laudans Altissimum de mirabilibus quae per tempus faciebat</p>
<p><span class=c>58</span> et quoniam gubernat tempora et quae sunt in temporibus inlata

et sedi ibi tribus diebus</p>
<p><span class=gl>14</span> et factum est tertio die et ego sedebam sub quercu</p>
<p><span class=c>2</span> et ecce vox exivit contra me de rubo et dixit Ezra Ezra et

dixi ecce ego Domine et surrexi super pedes meos et dixit ad me</p>
<p><span class=c>3</span> revelans revelatus sum super rubum et locutus sum Moysi quando

populus meus serviebat in Aegypto</p>
<p><span class=c>4</span> et misi eum et eduxi populum meum de Aegypto et adduxi eum

super montem Sina et detinebam eum apud me diebus multis</p>
<p><span class=c>5</span> et enarravi ei mirabilia multa et ostendi ei temporum secreta

et temporum finem et praecepi ei dicens</p>
<p><span class=c>6</span> haec in palam facies verba et haec abscondes</p>
<p><span class=c>7</span> et nunc tibi dico</p>
<p><span class=c>8</span> signa quae demonstravi et somnia quae vidisti et

interpretationes quas tu audisti in corde tuo repone ea</p>
<p><span class=c>9</span> tu enim recipieris ab hominibus et converteris residuum cum

Filio meo et cum similibus tuis usquequo finiantur tempora</p>
<p><span class=c>10</span> quoniam saeculum perdidit iuventutem suam et tempora

adpropinquant senescere</p>
<p><span class=c>11</span> duodecim enim partibus divisum est saeculum et transierunt

eius decem iam et dimidium decimae partis</p>
<p><span class=c>12</span> superant autem eius duae prae medium decimae partis</p>
<p><span class=c>13</span> nunc ergo dispone domum tuam et corripe populum tuum et

consolare humiles eorum et renuntia iam corruptae vitae</p>
<p><span class=c>14</span> et dimitte abs te mortales cogitationes et proice abs te

pondera humana et exue te iam infirmam naturam et repone in unam partem

molestissima tibi cogitamenta et festina transmigrare a temporibus his</p>
<p><span class=c>15</span> quae enim vidisti nunc contigisse mala iterum horum deteriora

facientur</p>
<p><span class=c>16</span> quantum enim invalidum fieri saeculum a senectute tantum

multiplicabunt super inhabitantes mala</p>
<p><span class=c>17</span> prolongavit enim magis veritas et adpropinquavit mendacium

iam enim festinat aquila venire quam vidisti in visionem</p>
<p><span class=c>18</span> et respondi dixi coram te Domine</p>
<p><span class=c>19</span> ecce enim ego abibo sicut praecepisti mihi et corripiam

praesentem populum qui autem iterum nati fuerint quis commonebit</p>
<p><span class=c>20</span> positum est ergo saeculum in tenebris et qui inhabitant in eo

sine lumine</p>
<p><span class=c>21</span> quoniam lex tua incensa est propter quod nemo scit quae a te

facta sunt vel quae incipient operae</p>
<p><span class=c>22</span> si enim inveni gratiam coram te inmitte in me spiritum

sanctum et scribam omne quod factum est in saeculo ab initio quae erant in

lege tua scripta ut possint homines invenire semitam et qui voluerint vivere

in novissimis vivant</p>
<p><span class=c>23</span> et respondit ad me et dixit vadens congrega populum et dices

ad eos ut non te quaerant diebus quadraginta</p>
<p><span class=c>24</span> tu autem praepara tibi buxos multos et accipe tecum Saream

Dabriam Selemiam Ethanum et Asihel quinque hos qui parati sunt ad scribendum

velociter</p>
<p><span class=c>25</span> et venies hic et ego accendam in corde tuo lucernam

intellectus quae non extinguetur quoadusque finiantur quae incipies scribere</p>
<p><span class=c>26</span> et cum perfeceris quaedam palam facies quaedam sapientibus

absconse trades in crastinum enim hac hora incipies scribere</p>
<p><span class=c>27</span> et profectus sum sicut mihi praecepit et congregavi omnem

populum et dixi</p>
<p><span class=c>28</span> audi Israhel verba haec</p>
<p><span class=c>29</span> peregrinantes peregrinati sunt patres nostri ab initio in

Aegypto et liberati sunt inde</p>
<p><span class=c>30</span> et acceperunt legem vitae quem non custodierunt quem et vos

post eos transgressi estis</p>
<p><span class=c>31</span> et data est vobis terra in sortem in terra Sion et vos et

patres vestri iniquitatem fecistis et non servastis vias quas vobis praecepit

Altissimus</p>
<p><span class=c>32</span> iustus iudex cum sit abstulit a vobis in tempore quod

donaverat</p>
<p><span class=c>33</span> et nunc vos hic estis et fratres vestri introrsus vestrum

sunt</p>
<p><span class=c>34</span> si ergo imperaveritis sensui vestro et erudieritis cor

vestrum vivi conservati eritis et post mortem misericordiam consequemini</p>
<p><span class=c>35</span> iudicium enim post mortem veniet quando iterum revivescemus

et tunc iustorum nomina parebunt et impiorum facta ostendentur</p>
<p><span class=c>36</span> ad me autem nemo accedat nunc neque requirent me usque diebus

quadraginta</p>
<p><span class=c>37</span> et accepi quinque viros sicut mandavit mihi et profecti

sumus in campo et mansimus ibi</p>
<p><span class=c>38</span> et factus sum in crastinum et ecce vox vocavit me dicens

Ezra aperi os tuum et bibe quod te potiono</p>
<p><span class=c>39</span> et aperui os meum et ecce calix plenus porrigebatur mihi hoc

erat plenum sicut aqua color autem eius ut ignis similis</p>
<p><span class=c>40</span> et accepi et bibi et in eo cum bibissem cor meum eructabatur

intellectum et in pectus meum increscebat sapientia nam spiritus meus

conservabat memoriam</p>
<p><span class=c>41</span> et apertum est os meum et non est clausum amplius</p>
<p><span class=c>42</span> Altissimus autem dedit intellectum quinque viris et

scripserunt quae dicebantur ex successione notis quas non sciebant et sederunt

quadraginta diebus ipsi autem per diem scribebant</p>
<p><span class=c>43</span> nocte autem manducabant panem ego autem per diem loquebar et

nocte non tacebam</p>
<p><span class=c>44</span> scripti sunt autem in quadraginta diebus libri nongenti

quattuor</p>
<p><span class=c>45</span> et factum est cum conpleti essent quadraginta dies et locutus

est Altissimus dicens priora quae scripsisti in palam pone et legant digni et

indigni</p>
<p><span class=c>46</span> novissimos autem septuaginta conservabis ut tradas eos

sapientibus de populo tuo</p>
<p><span class=c>47</span> in his enim est vena intellectus et sapientiae fons et

scientiae flumen et feci sic</p>
<p><span class=gl>15</span> ecce loquere in aures plebi meae sermones prophetiae quos

inmisero in os tuum dicit Dominus</p>
<p><span class=c>2</span> et fac in carta scribi eos quoniam fideles et veri sunt</p>
<p><span class=c>3</span> ne timeas a cogitationibus adversum te nec conturbent te

incredulitates dicentium</p>
<p><span class=c>4</span> quoniam omnis incredulus in incredulitate sua morietur</p>
<p><span class=c>5</span> ecce ego induco dicit Dominus super orbem terrarum mala

gladium et famem et mortem et interitum</p>
<p><span class=c>6</span> propter quod superposuit iniquitas omnem terram et adimpletae

sunt operationes eorum</p>
<p><span class=c>7</span> propterea dicit Dominus</p>
<p><span class=c>8</span> iam non silebo impietates eorum quae inreligiose agunt nec

sustinebo in his quae inique exercent ecce sanguis innoxius et iustus clamat

ad me et animae iustorum clamant perseveranter</p>
<p><span class=c>9</span> vindicans vindicabo illos dicit Dominus et accipiam omnem

sanguinem innocuum ex illis ad me</p>
<p><span class=c>10</span> ecce populus meus quasi grex ad occisionem ducitur iam non

patiar illum habitare in terra Aegypti</p>
<p><span class=c>11</span> sed educam eum in manu potenti et brachio excelso et

percutiam Aegyptum plaga sicut prius et corrumpam terram omnem eius</p>
<p><span class=c>12</span> lugeat Aegyptus et fundamenta eius a plaga verberati et

mastigati quam inducet Dominus</p>
<p><span class=c>13</span> lugeant cultores operantes terram quoniam deficient semina

eorum et vastabuntur ligna eorum ab uredine et grandine et a sidus terribile</p>
<p><span class=c>14</span> vae saeculo et qui habitant in eum</p>
<p><span class=c>15</span> quia adpropinquavit gladius et extritio illorum et exsurget

gens contra gentem ad pugnam et romphea in manibus eorum</p>
<p><span class=c>16</span> erit enim constabilitio hominibus alisalios supervalescentes

non curabunt regem suum et principem megestanorum suorum in potentia sua</p>
<p><span class=c>17</span> concupiscet enim homo in civitatem ire et non poterit</p>
<p><span class=c>18</span> propter superbiam enim eorum civitates turbabuntur domus

exterentur homines metuent</p>
<p><span class=c>19</span> non miserebitur homo proximo suo ad irritum faciendum in domos

eorum in gladium ad diripiendas substantias eorum propter famem panis et

tribulationem multam</p>
<p><span class=c>20</span> ecce ego convoco dicit Deus omnes reges terrae ad movendum

 qui sunt a borea et a noto et ab euro et a libano ad convertendos in se et

reddere quae dederunt illis</p>
<p><span class=c>21</span> sicut faciunt usque hodie electis meis sic faciam et reddam

in sinum ipsorum haec dicit Dominus Deus</p>
<p><span class=c>22</span> non parcet dextera mea super peccantes nec cessabit romphea

super effundentes sanguinem innocuum super terram</p>
<p><span class=c>23</span> et exiit ignis ab ira eius et devoravit fundamenta terrae et

peccatores quasi stramen incensum</p>
<p><span class=c>24</span> vae eis qui peccant et non observant mandata mea dicit

Dominus</p>
<p><span class=c>25</span> non parcam illis discedite filii apostatae nolite

contaminare sanctificationem meam</p>
<p><span class=c>26</span> novit Deus qui peccant in eum propterea tradet eos in mortem

et in occisionem</p>
<p><span class=c>27</span> iam enim venerunt super orbem terrarum mala et manebitis in

illis non enim liberabit vos Deus propter quod peccastis in eum</p>
<p><span class=c>28</span> ecce visio horribilis et facies illius ab oriente</p>
<p><span class=c>29</span> et exient nationes draconum Arabum in curris multis et

sibilatus eorum a die itineris fertur super terram ut etiam timeant et

trepidentur omnes qui illos audient</p>
<p><span class=c>30</span> Carmonii insanientes in ira exient de silva et advenient in

virtute magna et constabunt in pugnam cum illis et vastabunt portionem terrae

Assyriorum in dentibus suis</p>
<p><span class=c>31</span> et post haec supervalescet draco nativitatis memoria suae et

si converterint se conspirantes in virtute magna ad persequendos eos</p>
<p><span class=c>32</span> et isti turbabuntur et silebunt in virtute illorum et

convertent pedes suos in fugam</p>
<p><span class=c>33</span> et a territorio Assyriorum subsessor subsedebit eos et consumet

unum ex illis et erit timor et tremor in exercitum illorum et inconstabilitio

in regno illorum</p>
<p><span class=c>34</span> ecce nubs ab oriente et a septentrione usque ad meridianum et

facies illorum horrida valde plena irae et procellae</p>
<p><span class=c>35</span> et conlident se invicem et effundent sidus copiosum super

terram et sidus illorum et erit sanguis a gladio usque ad ventrem equi</p>
<p><span class=c>36</span> et femur hominis et suffraginem cameli et erit timor et

tremor multus super terram</p>
<p><span class=c>37</span> et horrebunt qui videbunt iram illam et tremor adprehendet

illos et post haec movebuntur nimbi copiosi</p>
<p><span class=c>38</span> a meridiano et septentrione et portio alia ab occidente</p>
<p><span class=c>39</span> et superinvalescent venti ab oriente et recludent eum et nubem

quam suscitavit in ira et sidus ad faciendam exteritionem ab orientalem notum

et occidentem violabitur</p>
<p><span class=c>40</span> et exaltabuntur nubes magnae et validae plenae irae et sidus

ut exterant omnem terram et inhabitantes eam et fundent super omnem altum et

eminentem sidus terribile</p>
<p><span class=c>41</span> ignem et grandinem et rompheas volantes et aquas multas ut

etiam impleantur omnes campi et omnes rivi a plenitudine aquarum illarum</p>
<p><span class=c>42</span> et demolient civitates et muros et montes et colles et ligna

silvarum et faena pratorum et frumenta eorum</p>
<p><span class=c>43</span> et transibunt constanter usque Babylonem et exterent eam</p>
<p><span class=c>44</span> convenient ad ipsam et circuibunt eam et effundent sidus et

omnem iram super eam et subibit pulvis et fumus usque ad caelum et omnes in

circuitu lugebunt eam</p>
<p><span class=c>45</span> et qui subremanserint servientes his qui eam exteruerunt</p>
<p><span class=c>46</span> et tu Asia consors in specie Babylonis et gloria personae

eius</p>
<p><span class=c>47</span> vae tibi misera propter quod adsimilasti ei ornasti filias

tuas in fornicatione ad placendum et gloriandum in amatoribus tuis qui te

cupierunt semper fornicari</p>
<p><span class=c>48</span> odibilem imitata es in omnibus operibus eius et

adinventionibus eius propterea dicit Deus</p>
<p><span class=c>49</span> inmittam tibi mala viduitatem paupertatem et famem et

gladium et pestem ad devastandas domos tuas ad violationem et mortem et

gloria virtutis tuae</p>
<p><span class=c>50</span> sicut flos siccabitur cum exsurget ardor qui emissus est

super te</p>
<p><span class=c>51</span> et infirmaberis et paupera a plaga et mastigata a vulneribus

ut non possis tuos suscipere potentes et amatores</p>
<p><span class=c>52</span> numquid ego sic zelabo te dicit Dominus</p>
<p><span class=c>53</span> nisi occidisses electos meos in omni tempore exultans

percussione manuum et dicens super mortem eorum cum inebriata es</p>
<p><span class=c>54</span> exorna speciem vultus tui</p>
<p><span class=c>55</span> merces fornicariae in sinus tuos propterea redditionem

percipies</p>
<p><span class=c>56</span> sicut facies electis meis dicit Dominus sic faciet tibi

Deus et tradet te in malis</p>
<p><span class=c>57</span> et nati tui fame interient et tu romphea cades et civitates

tuae conterentur et omnes tui in campo gladio cadent</p>
<p><span class=c>58</span> et qui sunt in montibus fame peribunt et manducabunt carnes

suas et sanguinem bibent a fame panis et siti aquae</p>
<p><span class=c>59</span> propter priora misera es et iterum excipies mala</p>
<p><span class=c>60</span> et in transitum adlident civitatem oditam et exterent eam

portionem aliquam gloriae tuae et territorii tui dum revertuntur a Babylonia</p>
<p><span class=c>61</span> extrita illis eris in stramine et ipsi tibi erunt ignis</p>
<p><span class=c>62</span> omnes hii comedunt te et civitates tuas et territoria tua et

montes et omnem silvam tuam et ligna pomifera igne consument</p>
<p><span class=c>63</span> et natos tuos captivabunt et honestatem tuam spoliabunt et

gloriam faciei tuae exterminabunt</p>
<p><span class=gl>16</span> vae tibi Babylon et Asia vae tibi Aegypte et Syria</p>
<p><span class=c>2</span> praecingite vos saccos plangite filios vestros et dolete de

his quia adpropinquavit contritio vestra</p>
<p><span class=c>3</span> inmissus est gladius vobis et quis est qui avertat eum</p>
<p><span class=c>4</span> inmissus est vobis ignis et quis est qui extinguat eum</p>
<p><span class=c>5</span> inmissa sunt vobis mala et quis est qui recutiet ea</p>
<p><span class=c>6</span> numquid recutiet aliquis leonem esurientem in silva aut numquid

extinguet ignem cum stramen incensum fuerit</p>
<p><span class=c>7</span> aut numquid recutiet sagittam inmissam a sagittario forte</p>
<p><span class=c>8</span> Dominus Deus mittit mala et quis recutiet ea</p>
<p><span class=c>9</span> et exiet ignis ex iracundia eius et quis est qui extinguat

eum</p>
<p><span class=c>10</span> coruscabit et quis non timebit tonabit et quis non horrebit
</p>
<p><span class=c>11</span> Dominus comminatur quis non conterretur a facie eius</p>
<p><span class=c>12</span> tremet terra a fundamento eius mare fluctuatur de profundo

et fluctus eius turbabuntur et pisces eius a facie Domini et a gloria virtutis

eius</p>
<p><span class=c>13</span> quoniam fortis gloriae qui tendit sagittam et acumen eius

acutum quae dimissa est ab eo non deficiet missa super fines terrae</p>
<p><span class=c>14</span> ecce mittuntur mala et non revertentur donec venient super

terram</p>
<p><span class=c>15</span> et ignis incendetur et non extinguetur donec excomedat

frumenta terrae</p>
<p><span class=c>16</span> quomodo non revertitur sagitta missa a sagittario valido sic

non revertentur mala quae fuerint emissa in terram</p>
<p><span class=c>17</span> vae mihi vae mihi quis me liberabit in diebus illis</p>
<p><span class=c>18</span> initium gemitus et copiosi suspirantium initium famis et

multi disperient initium belli et timebunt potestates initium malor</p>
<p><span class=c>19</span> ab eis quid facient cum venerint mala</p>
<p><span class=c>20</span> ecce famis plaga dimissa est et tribulatio eius tamquam

mastix castigatio in disciplina</p>
<p><span class=c>21</span> et super his omnibus non se avertent ab iniquitatibus suis nec

super has plagas memorantur sempiterna</p>
<p><span class=c>22</span> ecce erit annonae vilitas in brevi super terram ut putent

sibi esse directam pacem tunc superflorescent mala super terram gladius et

famis</p>
<p><span class=c>23</span> et aporiant vitam super terram et gladius dispersit quae

superaverint a fame</p>
<p><span class=c>24</span> et mortui quasi stercora proicientur et non habent qui

consolentur eos et derelinquetur deserta terra et civitates eius demolientur
</p>
<p><span class=c>25</span> non derelinquetur agricola qui colit terram et qui seminat

eam</p>
<p><span class=c>26</span> ligna fructiferabunt et quis vindemiet illa</p>
<p><span class=c>27</span> et uva tradet se ad vindemiam et quis adligabit eam erit

enim et locis desertio multa</p>
<p><span class=c>28</span> concupiscet enim homo hominem videre vel certe vocem eius

audire</p>
<p><span class=c>29</span> relinquentur enim decem de civitate et duo ex agro qui

absconderint se in silva et in fissuras petrarum</p>
<p><span class=c>30</span> quemadmodum relinquentur in oliveto tres vel quattuor olivae</p>
<p><span class=c>31</span> aut sicut in vinea vindemiata et subremanet racemus patens ab

scrutantibus vindemiam diligenter</p>
<p><span class=c>32</span> sic remanebunt in diebus illis tres vel quattuor ab

scrutantibus domos eorum in romphea</p>
<p><span class=c>33</span> et relinquetur deserta terra et agri eius inveteraverunt

et viae eius et omnes semitae germinabunt spinas eo quod non transient oves

per eam</p>
<p><span class=c>34</span> lugebunt virgines non habentes sponsos lugebunt mulieres non

habentes viros lugebunt filiae earum non habentes adiutorium</p>
<p><span class=c>35</span> sponsi earum in bello consumentur et viri earum in fame

exterentur</p>
<p><span class=c>36</span> audite vero ista et cognoscite ea servi Domini</p>
<p><span class=c>37</span> ecce verbum Domini excipite eum ne discredatis de quibus

dicit Dominus</p>
<p><span class=c>38</span> ecce adpropinquant mala et non tardantur</p>
<p><span class=c>39</span> quemadmodum praegnans in nono mense filium suum in

adpropinquante hora partus eius ante horas duas vel tres gementes dolores

circum ventrem eius et prodiente infante de ventre non tardabit uno puncto</p>
<p><span class=c>40</span> sic non morabuntur mala ad prodiendum super terram et

saeculum gemet et dolores circumtenent illum</p>
<p><span class=c>41</span> audite verbum plebs mea parate vos ad pugnam in malis sic

estote quasi advenae terrae</p>
<p><span class=c>42</span> qui vendit quasi qui fugiet et qui emit quasi qui

perditurus </p>
<p><span class=c>43</span> qui mercatur quasi qui fructum non capiat et qui

aedificat quasi non habitaturus </p>
<p><span class=c>44</span> qui seminat quasi non messem facturus et qui putat quasi

non vindemiaturus</p>
<p><span class=c>45</span> qui nubunt sic quasi filios non facturi et qui non nubunt

sic quasi vidui</p>
<p><span class=c>46</span> propter quod qui laborant sine causa laborant</p>
<p><span class=c>47</span> fructus enim illorum alienigenae metent et substantiam illorum

rapient et domos evertent et filios eorum captivabunt quia in captivitate et

fame generant natos suos</p>
<p><span class=c>48</span> et qui negotiantur negotiantur in rapina quamdiu exornant

civitates et domos suas et possessiones et personas suas</p>
<p><span class=c>49</span> tanto magis adzelabor eos super peccata dicit Dominus</p>
<p><span class=c>50</span> quomodo zelatur fornicaria mulierem idoneam et bonam valde</p>
<p><span class=c>51</span> sic zelabitur iustitia iniquitatem cum exornat se et accusat

eam in faciem cum venerit qui defendat exquirentem omnem peccatum super

terram</p>
<p><span class=c>52</span> propterea nolite similari eam nec operibus eius</p>
<p><span class=c>53</span> quoniam ecce adhuc pusillum et tolletur iniquitas a terra et

iustitia regnabit in nos</p>
<p><span class=c>54</span> non dicat peccator non se peccasse quoniam carbones ignis

conburet super caput eius qui dicit non peccavi coram Deo et gloria ipsius</p>
<p><span class=c>55</span> ecce Dominus cognoscit omnia opera hominis et adinventiones

illorum et cogitatum illorum et corda illorum</p>
<p><span class=c>56</span> qui dixit fiat terra et facta est fiat caelum et factum

est</p>
<p><span class=c>57</span> et in verbo illius stellae fundatae sunt et novit numerum

stellarum</p>
<p><span class=c>58</span> qui scrutat abyssum et thesauros illorum qui metitus est

mare et conceptum eius</p>
<p><span class=c>59</span> qui conclusit mare in medio aquarum et suspendit terram super

aquam verbo suo</p>
<p><span class=c>60</span> qui extendit caelum quasi cameram et super aquas fundavit eum</p>
<p><span class=c>61</span> qui posuit in deserto fontes aquarum et super vertices montium

lacus ad emittendum flumina ab eminenti ut potaret terra</p>
<p><span class=c>62</span> qui finxit hominem et posuit cor in medio corporis et misit ei

spiritum et vitam et intellectum</p>
<p><span class=c>63</span> et spiramentum Dei omnipotentis qui fecit omnia et scrutinat

absconsa in absconsis certe</p>
<p><span class=c>64</span> hic novit adinventionem vestram et quae cogitatis in cordibus

vestris vae peccantibus et volentibus occultare peccata sua</p>
<p><span class=c>65</span> propter quod Dominus scrutinando scrutinabit omnia opera eorum

et traducet vos omnes</p>
<p><span class=c>66</span> et vos confusi eritis cum processerint peccata vestra coram

hominibus et iniquitates erint quae accusatores stabunt in die illo</p>
<p><span class=c>67</span> quid facietis aut quomodo abscondetis peccata vestra coram

Domino et gloria eius</p>
<p><span class=c>68</span> ecce iudex Deus timete eum et desinite a peccatis vestris

et obliviscimini iniquitates vestras iam agere eas sempiterno et Deus educabit

vos et liberabit de omni tribulatione</p>
<p><span class=c>69</span> ecce enim incenditur ardor super vos turbae copiosae et

rapient quosdam ex vobis et cibabunt idolis occisam</p>
<p><span class=c>70</span> et qui consenserint eis erunt illis in derisum et in

inproperium et in conculcationem</p>
<p><span class=c>71</span> erit enim Lociis et in vicinas civitates exsurrectio multa

super timentes Dominum</p>
<p><span class=c>72</span> erunt quasi insani neminem parcentes ad diripiendum et

devastandum adhuc timentes Dominum</p>
<p><span class=c>73</span> quia devastabunt et diripient substantias eorum et de domo sua

eos eicient</p>
<p><span class=c>74</span> tunc parebit probatio electorum meorum ut aurum quod probatur

ab igne</p>
<p><span class=c>75</span> audite electi mei dicit Dominus ecce adsunt dies

tribulationis et de his liberabo vos</p>
<p><span class=c>76</span> ne timeatis nec haesitemini quoniam Deus dux vester est</p>
<p><span class=c>77</span> et qui servatis mandata et praecepta mea dicit Dominus Deus

ne praeponderent vos peccata vestra nec superelevent se iniquitates vestrae</p>
<p><span class=c>78</span> vae qui constringuntur a peccatis suis et obteguntur ab

iniquitatibus suis quemadmodum ager constringitur a silva et spinis tegitur

semita eius per quam non transiet homo et excluditur et mittitur ad

devorationem ignis</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="man.htm">Poster</a></p>
</td></tr>
</table>









		


</body>
</html>

