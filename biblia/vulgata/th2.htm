<html>
<head>
<title>Vulgata. Ad Thessalonicenses II</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Thessalonicenses II</h2>
<p><span class=gl>1</span> Paulus et Silvanus et Timotheus ecclesiae Thessalonicensium

in Deo Patre nostro et Domino Iesu Christo</p>
<p><span class=c>2</span> gratia vobis et pax a Deo Patre nostro et Domino Iesu Christo</p>
<p><span class=c>3</span> gratias agere debemus Deo semper pro vobis fratres ita ut

dignum est quoniam supercrescit fides vestra et abundat caritas uniuscuiusque

omnium vestrum in invicem</p>
<p><span class=c>4</span> ita ut et nos ipsi in vobis gloriemur in ecclesiis Dei pro

patientia vestra et fide in omnibus persecutionibus vestris et tribulationibus

quas sustinetis</p>
<p><span class=c>5</span> in exemplum iusti iudicii Dei ut digni habeamini regno Dei pro

quo et patimini</p>
<p><span class=c>6</span> si tamen iustum est apud Deum retribuere tribulationem his qui

vos tribulant</p>
<p><span class=c>7</span> et vobis qui tribulamini requiem nobiscum in revelatione Domini

Iesu de caelo cum angelis virtutis eius</p>
<p><span class=c>8</span> in flamma ignis dantis vindictam his qui non noverunt Deum et

qui non oboediunt evangelio Domini nostri Iesu</p>
<p><span class=c>9</span> qui poenas dabunt in interitu aeternas a facie Domini et a

gloria virtutis eius</p>
<p><span class=c>10</span> cum venerit glorificari in sanctis suis et admirabilis fieri

in omnibus qui crediderunt quia creditum est testimonium nostrum super vos in

die illo</p>
<p><span class=c>11</span> in quo etiam oramus semper pro vobis ut dignetur vos vocatione

sua Deus et impleat omnem voluntatem bonitatis et opus fidei in virtute</p>
<p><span class=c>12</span> ut clarificetur nomen Domini nostri Iesu Christi in vobis et

vos in illo secundum gratiam Dei nostri et Domini Iesu Christi</p>
<p><span class=gl>2</span> rogamus autem vos fratres per adventum Domini nostri Iesu

Christi et nostrae congregationis in ipsum</p>
<p><span class=c>2</span> ut non cito moveamini a sensu neque terreamini neque per

spiritum neque per sermonem neque per epistulam tamquam per nos quasi instet

dies Domini</p>
<p><span class=c>3</span> ne quis vos seducat ullo modo quoniam nisi venerit discessio

primum et revelatus fuerit homo peccati filius perditionis</p>
<p><span class=c>4</span> qui adversatur et extollitur supra omne quod dicitur Deus aut

quod colitur ita ut in templo Dei sedeat ostendens se quia sit Deus</p>
<p><span class=c>5</span> non retinetis quod cum adhuc essem apud vos haec dicebam vobis</p>
<p><span class=c>6</span> et nunc quid detineat scitis ut reveletur in suo tempore</p>
<p><span class=c>7</span> nam mysterium iam operatur iniquitatis tantum ut qui tenet nunc

donec de medio fiat</p>
<p><span class=c>8</span> et tunc revelabitur ille iniquus quem Dominus Iesus interficiet

spiritu oris sui et destruet inlustratione adventus sui</p>
<p><span class=c>9</span> eum cuius est adventus secundum operationem Satanae in omni

virtute et signis et prodigiis mendacibus</p>
<p><span class=c>10</span> et in omni seductione iniquitatis his qui pereunt eo quod

caritatem veritatis non receperunt ut salvi fierent</p>
<p><span class=c>11</span> ideo mittit illis Deus operationem erroris ut credant mendacio</p>
<p><span class=c>12</span> ut iudicentur omnes qui non crediderunt veritati sed

consenserunt iniquitati</p>
<p><span class=c>13</span> nos autem debemus gratias agere Deo semper pro vobis fratres

dilecti a Deo quod elegerit nos Deus primitias in salutem in sanctificatione

Spiritus et fide veritatis</p>
<p><span class=c>14</span> ad quod et vocavit vos per evangelium nostrum in adquisitionem

gloriae Domini nostri Iesu Christi</p>
<p><span class=c>15</span> itaque fratres state et tenete traditiones quas didicistis

sive per sermonem sive per epistulam nostram</p>
<p><span class=c>16</span> ipse autem Dominus noster Iesus Christus et Deus et Pater

noster qui dilexit nos et dedit consolationem aeternam et spem bonam in gratia</p>
<p><span class=c>17</span> exhortetur corda vestra et confirmet in omni opere et sermone

bono</p>
<p><span class=gl>3</span> de cetero fratres orate pro nobis ut sermo Domini currat et

clarificetur sicut et apud vos</p>
<p><span class=c>2</span> et ut liberemur ab inportunis et malis hominibus non enim

omnium est fides</p>
<p><span class=c>3</span> fidelis autem Dominus est qui confirmabit vos et custodiet a

malo</p>
<p><span class=c>4</span> confidimus autem de vobis in Domino quoniam quae praecipimus et

facitis et facietis</p>
<p><span class=c>5</span> Dominus autem dirigat corda vestra in caritate Dei et patientia

Christi</p>
<p><span class=c>6</span> denuntiamus autem vobis fratres in nomine Domini nostri Iesu

Christi ut subtrahatis vos ab omni fratre ambulante inordinate et non secundum

traditionem quam acceperunt a nobis</p>
<p><span class=c>7</span> ipsi enim scitis quemadmodum oporteat imitari nos quoniam non

inquieti fuimus inter vos</p>
<p><span class=c>8</span> neque gratis panem manducavimus ab aliquo sed in labore et

fatigatione nocte et die operantes ne quem vestrum gravaremus</p>
<p><span class=c>9</span> non quasi non habuerimus potestatem sed ut nosmet ipsos formam

daremus vobis ad imitandum nos</p>
<p><span class=c>10</span> nam et cum essemus apud vos hoc denuntiabamus vobis quoniam si

quis non vult operari nec manducet</p>
<p><span class=c>11</span> audimus enim inter vos quosdam ambulare inquiete nihil

operantes sed curiose agentes</p>
<p><span class=c>12</span> his autem qui eiusmodi sunt denuntiamus et obsecramus in

Domino Iesu Christo ut cum silentio operantes suum panem manducent</p>
<p><span class=c>13</span> vos autem fratres nolite deficere benefacientes</p>
<p><span class=c>14</span> quod si quis non oboedit verbo nostro per epistulam hunc

notate et non commisceamini cum illo ut confundatur</p>
<p><span class=c>15</span> et nolite quasi inimicum existimare sed corripite ut fratrem</p>
<p><span class=c>16</span> ipse autem Dominus pacis det vobis pacem sempiternam in omni

loco Dominus cum omnibus vobis</p>
<p><span class=c>17</span> salutatio mea manu Pauli quod est signum in omni epistula ita

scribo</p>
<p><span class=c>18</span> gratia Domini nostri Iesu Christi cum omnibus vobis amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="ti1.htm">Poster</a></p>
</td></tr>
</table>









		


</body>
</html>

