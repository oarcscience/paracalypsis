<html>
<head>
<title>Vulgata. Ad Timotheum II</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Timotheum II</h2>
<p><span class=gl>1</span> Paulus apostolus Christi Iesu per voluntatem Dei secundum

promissionem vitae quae est in Christo Iesu</p>
<p><span class=c>2</span> Timotheo carissimo filio gratia misericordia pax a Deo Patre et

Christo Iesu Domino nostro</p>
<p><span class=c>3</span> gratias ago Deo cui servio a progenitoribus in conscientia pura

quam sine intermissione habeam tui memoriam in orationibus meis nocte ac die</p>
<p><span class=c>4</span> desiderans te videre memor lacrimarum tuarum ut gaudio implear</p>
<p><span class=c>5</span> recordationem accipiens eius fidei quae est in te non ficta

quae et habitavit primum in avia tua Loide et matre tua Eunice certus sum autem

quod et in te</p>
<p><span class=c>6</span> propter quam causam admoneo te ut resuscites gratiam Dei quae

est in te per inpositionem manuum mearum</p>
<p><span class=c>7</span> non enim dedit nobis Deus spiritum timoris sed virtutis et

dilectionis et sobrietatis</p>
<p><span class=c>8</span> noli itaque erubescere testimonium Domini nostri neque me

vinctum eius sed conlabora evangelio secundum virtutem Dei</p>
<p><span class=c>9</span> qui nos liberavit et vocavit vocatione sancta non secundum

opera nostra sed secundum propositum suum et gratiam quae data est nobis in

Christo Iesu ante tempora saecularia</p>
<p><span class=c>10</span> manifestata est autem nunc per inluminationem salvatoris

nostri Iesu Christi qui destruxit quidem mortem inluminavit autem vitam et

incorruptionem per evangelium</p>
<p><span class=c>11</span> in quo positus sum ego praedicator et apostolus et magister

gentium</p>
<p><span class=c>12</span> ob quam causam etiam haec patior sed non confundor scio enim

cui credidi et certus sum quia potens est depositum meum servare in illum diem</p>
<p><span class=c>13</span> formam habe sanorum verborum quae a me audisti in fide et

dilectione in Christo Iesu</p>
<p><span class=c>14</span> bonum depositum custodi per Spiritum Sanctum qui habitat in

nobis</p>
<p><span class=c>15</span> scis hoc quod aversi sunt a me omnes qui in Asia sunt ex quibus

est Phygelus et Hermogenes</p>
<p><span class=c>16</span> det misericordiam Dominus Onesifori domui quia saepe me

refrigeravit et catenam meam non erubuit</p>
<p><span class=c>17</span> sed cum Romam venisset sollicite me quaesivit et invenit</p>
<p><span class=c>18</span> det illi Dominus invenire misericordiam a Domino in illa die

et quanta Ephesi ministravit melius tu nosti</p>
<p><span class=gl>2</span> tu ergo fili mi confortare in gratia quae est in Christo

Iesu</p>
<p><span class=c>2</span> et quae audisti a me per multos testes haec commenda fidelibus

hominibus qui idonei erunt et alios docere</p>
<p><span class=c>3</span> labora sicut bonus miles Christi Iesu</p>
<p><span class=c>4</span> nemo militans inplicat se negotiis saecularibus ut ei placeat

cui se probavit</p>
<p><span class=c>5</span> nam et qui certat in agone non coronatur nisi legitime

certaverit</p>
<p><span class=c>6</span> laborantem agricolam oportet primum de fructibus accipere</p>
<p><span class=c>7</span> intellege quae dico dabit enim tibi Dominus in omnibus

intellectum</p>
<p><span class=c>8</span> memor esto Iesum Christum resurrexisse a mortuis ex semine

David secundum evangelium meum</p>
<p><span class=c>9</span> in quo laboro usque ad vincula quasi male operans sed verbum

Dei non est alligatum</p>
<p><span class=c>10</span> ideo omnia sustineo propter electos ut et ipsi salutem

consequantur quae est in Christo Iesu cum gloria caelesti</p>
<p><span class=c>11</span> fidelis sermo nam si conmortui sumus et convivemus</p>
<p><span class=c>12</span> si sustinemus et conregnabimus si negabimus et ille negabit

nos</p>
<p><span class=c>13</span> si non credimus ille fidelis manet negare se ipsum non potest</p>
<p><span class=c>14</span> haec commone testificans coram Domino noli verbis contendere

in nihil utile ad subversionem audientium</p>
<p><span class=c>15</span> sollicite cura te ipsum probabilem exhibere Deo operarium

inconfusibilem recte tractantem verbum veritatis</p>
<p><span class=c>16</span> profana autem inaniloquia devita multum enim proficient ad

impietatem</p>
<p><span class=c>17</span> et sermo eorum ut cancer serpit ex quibus est Hymeneus et

Philetus</p>
<p><span class=c>18</span> qui a veritate exciderunt dicentes resurrectionem iam factam

et subvertunt quorundam fidem</p>
<p><span class=c>19</span> sed firmum fundamentum Dei stetit habens signaculum hoc

cognovit Dominus qui sunt eius et discedat ab iniquitate omnis qui nominat

nomen Domini</p>
<p><span class=c>20</span> in magna autem domo non solum sunt vasa aurea et argentea sed

et lignea et fictilia et quaedam quidem in honorem quaedam autem in contumeliam</p>
<p><span class=c>21</span> si quis ergo emundaverit se ab istis erit vas in honorem

sanctificatum et utile Domino ad omne opus bonum paratum</p>
<p><span class=c>22</span> iuvenilia autem desideria fuge sectare vero iustitiam fidem

caritatem pacem cum his qui invocant Dominum de corde puro</p>
<p><span class=c>23</span> stultas autem et sine disciplina quaestiones devita sciens

quia generant lites</p>
<p><span class=c>24</span> servum autem Domini non oportet litigare sed mansuetum esse ad

omnes docibilem patientem</p>
<p><span class=c>25</span> cum modestia corripientem eos qui resistunt nequando det illis

Deus paenitentiam ad cognoscendam veritatem</p>
<p><span class=c>26</span> et resipiscant a diaboli laqueis a quo capti tenentur ad

ipsius voluntatem</p>
<p><span class=gl>3</span> hoc autem scito quod in novissimis diebus instabunt tempora

periculosa</p>
<p><span class=c>2</span> et erunt homines se ipsos amantes cupidi elati superbi

blasphemi parentibus inoboedientes ingrati scelesti</p>
<p><span class=c>3</span> sine affectione sine pace criminatores incontinentes inmites

sine benignitate</p>
<p><span class=c>4</span> proditores protervi tumidi voluptatium amatores magis quam Dei</p>
<p><span class=c>5</span> habentes speciem quidem pietatis virtutem autem eius abnegantes

et hos devita</p>
<p><span class=c>6</span> ex his enim sunt qui penetrant domos et captivas ducunt

mulierculas oneratas peccatis quae ducuntur variis desideriis</p>
<p><span class=c>7</span> semper discentes et numquam ad scientiam veritatis pervenientes</p>
<p><span class=c>8</span> quemadmodum autem Iannes et Mambres restiterunt Mosi ita et hii

resistunt veritati homines corrupti mente reprobi circa fidem</p>
<p><span class=c>9</span> sed ultra non proficient insipientia enim eorum manifesta erit

omnibus sicut et illorum fuit</p>
<p><span class=c>10</span> tu autem adsecutus es meam doctrinam institutionem propositum

fidem longanimitatem dilectionem patientiam</p>
<p><span class=c>11</span> persecutiones passiones qualia mihi facta sunt Antiochiae

Iconii Lystris quales persecutiones sustinui et ex omnibus me eripuit Dominus</p>
<p><span class=c>12</span> et omnes qui volunt pie vivere in Christo Iesu persecutionem

patientur</p>
<p><span class=c>13</span> mali autem homines et seductores proficient in peius errantes

et in errorem mittentes</p>
<p><span class=c>14</span> tu vero permane in his quae didicisti et credita sunt tibi

sciens a quo didiceris</p>
<p><span class=c>15</span> et quia ab infantia sacras litteras nosti quae te possint

instruere ad salutem per fidem quae est in Christo Iesu</p>
<p><span class=c>16</span> omnis scriptura divinitus inspirata et utilis ad docendum ad

arguendum ad corrigendum ad erudiendum in iustitia</p>
<p><span class=c>17</span> ut perfectus sit homo Dei ad omne opus bonum instructus</p>
<p><span class=gl>4</span> testificor coram Deo et Christo Iesu qui iudicaturus est

vivos ac mortuos et adventum ipsius et regnum eius</p>
<p><span class=c>2</span> praedica verbum insta oportune inportune argue obsecra increpa

in omni patientia et doctrina</p>
<p><span class=c>3</span> erit enim tempus cum sanam doctrinam non sustinebunt sed ad sua

desideria coacervabunt sibi magistros prurientes auribus</p>
<p><span class=c>4</span> et a veritate quidem auditum avertent ad fabulas autem

convertentur</p>
<p><span class=c>5</span> tu vero vigila in omnibus labora opus fac evangelistae

ministerium tuum imple</p>
<p><span class=c>6</span> ego enim iam delibor et tempus meae resolutionis instat</p>
<p><span class=c>7</span> bonum certamen certavi cursum consummavi fidem servavi</p>
<p><span class=c>8</span> in reliquo reposita est mihi iustitiae corona quam reddet mihi

Dominus in illa die iustus iudex non solum autem mihi sed et his qui diligunt

adventum eius</p>
<p><span class=c>9</span> festina venire ad me cito</p>
<p><span class=c>10</span> Demas enim me dereliquit diligens hoc saeculum et abiit Thessalonicam

Crescens in Galliam Titus in Dalmatiam</p>
<p><span class=c>11</span> Lucas est mecum solus Marcum adsume et adduc tecum est enim

mihi utilis in ministerium</p>
<p><span class=c>12</span> Tychicum autem misi Ephesum</p>
<p><span class=c>13</span> paenulam quam reliqui Troade apud Carpum veniens adfers et

libros maxime autem membranas</p>
<p><span class=c>14</span> Alexander aerarius multa mala mihi ostendit reddat ei Dominus

secundum opera eius</p>
<p><span class=c>15</span> quem et tu devita valde enim restitit verbis nostris</p>
<p><span class=c>16</span> in prima mea defensione nemo mihi adfuit sed omnes me

dereliquerunt non illis reputetur</p>
<p><span class=c>17</span> Dominus autem mihi adstitit et confortavit me ut per me

praedicatio impleatur et audiant omnes gentes et liberatus sum de ore leonis</p>
<p><span class=c>18</span> liberabit me Dominus ab omni opere malo et salvum faciet in

regnum suum caeleste cui gloria in saecula saeculorum amen</p>
<p><span class=c>19</span> saluta Priscam et Aquilam et Onesifori domum</p>
<p><span class=c>20</span> Erastus remansit Corinthi Trophimum autem reliqui infirmum

Mileti</p>
<p><span class=c>21</span> festina ante hiemem venire salutat te Eubulus et Pudens et

Linus et Claudia et fratres omnes</p>
<p><span class=c>22</span> Dominus Iesus cum spiritu tuo gratia nobiscum amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="tit.htm">Poster</a></p>
</td></tr>
</table>









		


</body>
</html>

