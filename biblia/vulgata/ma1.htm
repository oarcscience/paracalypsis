<html>
<head>
<title>Vulgata. Machabaeorum I</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Machabaeorum I</h2>
<p><span class=gl>1</span> et factum est postquam percussit Alexander Philippi Macedo

qui primus regnavit in Graecia egressus de terra Cetthim Darium regem Persarum

et Medorum</p>
<p><span class=c>2</span> constituit proelia multa et omnium obtinuit munitiones et

interfecit reges terrae</p>
<p><span class=c>3</span> et pertransiit usque ad fines terrae et accepit spolia

multitudinis gentium et siluit terra in conspectu eius</p>
<p><span class=c>4</span> et congregavit virtutem exercituum fortem nimis et exaltatum

est et elevatum cor eius</p>
<p><span class=c>5</span> et obtinuit regiones gentium et tyrannos et facti sunt illi in

tributum</p>
<p><span class=c>6</span> et post haec decidit in lectum et cognovit quia moritur</p>
<p><span class=c>7</span> et vocavit pueros suos nobiles qui secum erant nutriti a

iuventute et divisit illis regnum suum cum adhuc viveret</p>
<p><span class=c>8</span> et regnavit Alexander annis duodecim et mortuus est</p>
<p><span class=c>9</span> et obtinuerunt pueri eius regnum unusquisque in loco suo</p>
<p><span class=c>10</span> et inposuerunt sibi omnes diademata post mortem eius et filii

eorum post eos annis multis et multiplicata sunt mala in terra</p>
<p><span class=c>11</span> et exiit ex eis radix peccatrix Antiochus Inlustris filius

Antiochi regis qui fuerat Romae obses et regnavit in anno centesimo tricesimo

et septimo regni Graecorum</p>
<p><span class=c>12</span> in diebus illis exierunt ex Israhel filii iniqui et suaserunt

multis dicentes eamus et disponamus testamentum cum gentibus quae circa nos

sunt quia ex quo recessimus ab eis invenerunt nos multa mala</p>
<p><span class=c>13</span> et bonus visus est sermo in oculis eorum</p>
<p><span class=c>14</span> et destinaverunt aliqui de populo et abierunt ad regem et

dedit illis potestatem ut facerent iustitiam gentium</p>
<p><span class=c>15</span> et aedificaverunt gymnasium in Hierosolymis secundum leges

nationum</p>
<p><span class=c>16</span> et fecerunt sibi praeputia et recesserunt a testamento sancto

et iuncti sunt nationibus et venundati sunt ut facerent malum</p>
<p><span class=c>17</span> et paratum est regnum in conspectu Antiochi et coepit regnare

in terra Aegypti ut regnaret super duo regna</p>
<p><span class=c>18</span> et intravit in Aegyptum in multitudine gravi in curribus et

elefantis et equitibus et copiosa navium multitudine</p>
<p><span class=c>19</span> et constituit bellum adversus Ptolomeum regem Aegypti et

veritus est Ptolomeus a facie eius et fugit et ceciderunt vulnerati multi</p>
<p><span class=c>20</span> et conprehendit civitates munitas in terra Aegypti et accepit

spolia terrae Aegypti</p>
<p><span class=c>21</span> et convertit Antiochus postquam percussit Aegyptum in

centesimo et quadragesimo et tertio anno et ascendit ad Israhel</p>
<p><span class=c>22</span> et ascendit Hierosolymis in multitudine gravi</p>
<p><span class=c>23</span> et intravit in sanctificationem cum superbia et accepit altare

aureum et candelabrum luminis et universa vasa eius et mensam propositionis et

libatoria et fialas et mortariola aurea et velum et coronas et ornamentum

aureum quod in facie templi erat et comminuit omnia</p>
<p><span class=c>24</span> et accepit argentum et aurum et vasa concupiscibilia et

accepit thesauros occultos quos invenit et sublatis omnibus abiit in terram

suam</p>
<p><span class=c>25</span> et fecit caedem hominum et locutus est superbia magna</p>
<p><span class=c>26</span> et factus est planctus magnus in Israhel et in omni loco eorum</p>
<p><span class=c>27</span> et ingemuerunt principes et seniores virgines et iuvenes

infirmati sunt et speciositas mulierum inmutata est</p>
<p><span class=c>28</span> omnis maritus sumpsit lamentum quae sedebant in toro maritali

lugebant</p>
<p><span class=c>29</span> et commota est terra super habitantes in ea et universa domus

Iacob induit confusionem</p>
<p><span class=c>30</span> et post duos annos dierum misit rex principem tributorum in

civitates Iuda et venit Hierusalem cum turba magna</p>
<p><span class=c>31</span> et locutus est ad eos verba pacifica in dolo et crediderunt ei</p>
<p><span class=c>32</span> et inruit super civitatem repente et percussit eam plaga et

perdidit populum multum ex Israhel</p>
<p><span class=c>33</span> et accepit spolia civitatis et succendit eam igni et destruxit

domos eius et muros eius in circuitu</p>
<p><span class=c>34</span> et captivas duxerunt mulieres et natos et pecora possederunt</p>
<p><span class=c>35</span> et aedificaverunt civitatem David muro magno et firmo et

turribus firmis et facta est illis in arcem</p>
<p><span class=c>36</span> et posuerunt illic gentem peccatorum viros iniquos et

convaluerunt in ea et posuerunt arma et escas et congregaverunt spolia

Hierusalem</p>
<p><span class=c>37</span> et reposuerunt illic et facti sunt in laqueum magnum</p>
<p><span class=c>38</span> et factum est hoc ad insidias sanctificationi et in diabolum

malum in Israhel</p>
<p><span class=c>39</span> et effuderunt sanguinem innocentem per circuitum

sanctificationis et contaminaverunt sanctificationem</p>
<p><span class=c>40</span> et fugerunt habitatores Hierusalem propter eos et facta est

habitatio exterorum et facta est extera semini suo et nati eius reliquerunt eam</p>
<p><span class=c>41</span> sanctificatio eius desolata est sicut solitudo dies festi eius

conversi sunt in luctum sabbata eius in obprobrium honores eius in nihilum</p>
<p><span class=c>42</span> secundum gloriam eius multiplicata est ignominia eius et

sublimitas eius conversa est in luctum</p>
<p><span class=c>43</span> et scripsit rex Antiochus omni regno suo ut esset omnis

populus unus et reliquerunt unusquisque legem suam</p>
<p><span class=c>44</span> et consenserunt omnes gentes secundum verbum regis Antiochi</p>
<p><span class=c>45</span> et multi ex Israhel consenserunt ei et sacrificaverunt idolis

et coinquinaverunt sabbatum</p>
<p><span class=c>46</span> et misit rex Antiochus libros per manus nuntiorum in

Hierusalem et in omnes civitates Iudae ut sequerentur legem gentium terrae</p>
<p><span class=c>47</span> et prohiberent holocausta et sacrificia et placationes fieri

in templo Dei</p>
<p><span class=c>48</span> et prohiberent celebrari sabbatum et dies sollemnes</p>
<p><span class=c>49</span> et coinquinari sancta et sanctum populum Israhel</p>
<p><span class=c>50</span> et iussit aedificari aras et templa et idola et immolari

carnes suillas et pecora communia</p>
<p><span class=c>51</span> et relinquere filios suos incircumcisos et coinquinari animas

eorum in omnibus inmundis et abominationibus ita ut obliviscerentur legem et

inmutarent omnes iustificationes Dei</p>
<p><span class=c>52</span> et quicumque non fecisset secundum verbum regis Antiochi

moreretur</p>
<p><span class=c>53</span> secundum omnia verba haec scripsit omni regno suo et

praeposuit principes populo qui haec fieri cogerent</p>
<p><span class=c>54</span> et iusserunt civitatibus Iudae sacrificare</p>
<p><span class=c>55</span> et congregati sunt multi de populo ad eos qui dereliquerant

legem Domini et fecerunt mala super terram</p>
<p><span class=c>56</span> et effugaverunt populum Israhel in abditis et in absconditis

fugitivorum locis</p>
<p><span class=c>57</span> die quintadecima mensis casleu quinto et quadragesimo anno

aedificavit rex Antiochus abominandum idolum desolationis super altare Dei et

per universas civitates Iudae in circuitu aedificaverunt aras</p>
<p><span class=c>58</span> et ante ianuas domorum et in plateis incendebant tura et

sacrificabant</p>
<p><span class=c>59</span> et libros legis Dei conbuserunt igni scindentes eos</p>
<p><span class=c>60</span> et apud quemcumque inveniebantur libri testamenti Domini et

quicumque observabant legem Domini secundum edictum regis trucidabant eum</p>
<p><span class=c>61</span> in virtute sua faciebant haec populo Israhel qui inveniebantur

in omni mense in civitatibus</p>
<p><span class=c>62</span> et quinta et vicesima die mensis sacrificabant super aram quae

erat contra altare</p>
<p><span class=c>63</span> et mulieres quae circumcidebant filios suos trucidabantur

secundum iussum regis Antiochi</p>
<p><span class=c>64</span> et suspendebant pueros a cervicibus per universas domos eorum

et eos qui circumciderunt eos trucidabant</p>
<p><span class=c>65</span> et multi de populo Israhel definierunt apud se ut non

manducarent inmunda et elegerunt magis mori quam cibis coinquinari inmundis</p>
<p><span class=c>66</span> et noluerunt infringere legem Dei sanctam et trucidati sunt</p>
<p><span class=c>67</span> et facta est ira magna super populum valde</p>
<p><span class=gl>2</span> in illis diebus surrexit Matthathias filius Iohannis filii

Simeonis sacerdos ex filiis Ioarim ab Hierusalem et consedit in monte Modin</p>
<p><span class=c>2</span> et habebat filios quinque Iohannan qui cognominabatur Gaddis</p>
<p><span class=c>3</span> et Simeon qui cognominabatur Thasi</p>
<p><span class=c>4</span> et Iudas qui vocabatur Macchabeus</p>
<p><span class=c>5</span> et Eleazarus qui cognominabatur Abaron et Ionathas qui

cognominabatur Apphus</p>
<p><span class=c>6</span> hii viderunt mala quae fiebant in populo Iuda et in Hierusalem</p>
<p><span class=c>7</span> et dixit Matthathias vae mihi ut quid natus sum videre

contritionem populi mei et contritionem civitatis sanctae et sedere illic cum

datur in manibus inimicorum</p>
<p><span class=c>8</span> sancta in manu extraneorum facta sunt templum eius sicut homo

ignobilis</p>
<p><span class=c>9</span> vasa gloriae eius captiva abducta sunt trucidati sunt iuvenes

eius in plateis et iuvenes eius ceciderunt gladio inimicorum</p>
<p><span class=c>10</span> quae gens non hereditavit regnum eius et non obtinuit spolia

eius</p>
<p><span class=c>11</span> omnis conpositio eius ablata est quae erat libera facta est

ancilla</p>
<p><span class=c>12</span> et ecce sancta nostra et pulchritudo nostra et claritas nostra

desolata est et coinquinaverunt eam gentes</p>
<p><span class=c>13</span> quo ergo nobis adhuc vivere</p>
<p><span class=c>14</span> et scidit Matthathias et filii eius vestimenta sua et

operuerunt se ciliciis et planxerunt valde</p>
<p><span class=c>15</span> et venerunt illuc qui missi erant a rege Antiocho ut cogerent

eos qui confugerant in civitate Modin immolare et accendere et a lege Dei

discedere</p>
<p><span class=c>16</span> et multi de populo Israhel consentientes accesserunt ad eos

sed Matthathias et filii eius constanter steterunt</p>
<p><span class=c>17</span> et respondentes qui missi erant ab Antiocho dixerunt

Matthathiae princeps et clarissimus et magnus es in hac civitate et ornatus

filiis et fratribus</p>
<p><span class=c>18</span> ergo accede prior et fac iussum regis sicut fecerunt omnes

gentes et viri Iuda et qui remanserunt in Hierusalem et eris tu et filii tui

inter amicos regis et amplificatus argento et auro et muneribus multis</p>
<p><span class=c>19</span> et respondit Matthathias et dixit magna voce et si omnes gentes

regi Antiocho oboediunt ut discedat unusquisque a servitute patrum suorum et

consentiunt mandatis eius</p>
<p><span class=c>20</span> ego et filii mei et fratres mei oboediemus legi patrum

nostrorum</p>
<p><span class=c>21</span> propitius sit nobis Deus non est nobis utile relinquere legem

et iustitias Dei</p>
<p><span class=c>22</span> non audibimus verba regis Antiochi nec sacrificabimus

transgredientes legis nostrae mandata ut eamus altera via</p>
<p><span class=c>23</span> et ut cessavit loqui verba haec accessit quidam Iudaeus in

omnium oculis sacrificare idolis super aram in civitate Modin secundum iussum

regis</p>
<p><span class=c>24</span> et vidit Matthathias et doluit et contremuerunt renes eius et

ascendit furor eius secundum iudicium legis et insiliens trucidavit eum super

aram</p>
<p><span class=c>25</span> sed et virum quem miserat rex Antiochus qui cogebat immolari

occidit in ipso tempore et aram destruxit</p>
<p><span class=c>26</span> et zelatus est legem sicut fecit Finees Zambri filio Salomi</p>
<p><span class=c>27</span> et exclamavit Matthathias voce magna dicens omnis qui zelum

habet legis statuens testamentum exeat post me</p>
<p><span class=c>28</span> et fugit ipse et filii eius in montes et reliquerunt

quaecumque habebant in civitate</p>
<p><span class=c>29</span> tunc descenderunt multi quaerentes iudicium et iustitiam in

desertum</p>
<p><span class=c>30</span> ut sederent ibi ipsi et filii eorum et mulieres eorum et

pecora eorum quoniam induraverunt super eos mala</p>
<p><span class=c>31</span> et renuntiatum est viris regis et exercitui qui erat in

Hierusalem civitate David quoniam discessissent viri quidam qui dissipaverunt

mandatum regis in loca occulta in deserto et abissent post illos multi</p>
<p><span class=c>32</span> et statim perrexerunt ad eos et constituerunt adversus eos

proelium in die sabbatorum</p>
<p><span class=c>33</span> et dixerunt ad eos resistitis et nunc adhuc exite et facite

secundum verbum regis et vivetis</p>
<p><span class=c>34</span> et dixerunt non exibimus neque faciemus verbum regis ut

polluamus diem sabbatorum</p>
<p><span class=c>35</span> et concitaverunt adversus eos proelium</p>
<p><span class=c>36</span> et non responderunt eis nec oppilaverunt loca occulta</p>
<p><span class=c>37</span> dicentes moriamur omnes in simplicitate nostra et testes erunt

super nos caelum et terra quod iniuste perditis nos</p>
<p><span class=c>38</span> et intulerunt eis bellum sabbatis et mortui sunt ipsi et

uxores eorum et filii eorum et pecora eorum usque ad mille animas hominum</p>
<p><span class=c>39</span> et cognovit Matthathias et amici eius et luctum habuerunt

super eos valde</p>
<p><span class=c>40</span> et dixit vir proximo suo si omnes fecerimus sicut fratres

nostri fecerunt et non pugnaverimus adversus gentes pro animabus nostris et

iustificationibus nostris citius disperdent nos a terra</p>
<p><span class=c>41</span> et cogitaverunt in illa die dicentes omnis homo quicumque

venerit ad nos in bello die sabbatorum pugnemus adversus eum et non moriemur

omnes sicut mortui sunt fratres nostri in occultis</p>
<p><span class=c>42</span> tunc congregata est ad eos synagoga Asideorum fortis viribus

ex Israhel omnis voluntarius in lege</p>
<p><span class=c>43</span> et omnes qui fugiebant a malis additi sunt ad eos et facti

sunt illis ad firmamentum</p>
<p><span class=c>44</span> et collegerunt exercitum et percusserunt peccatores in ira sua

et viros iniquos in indignatione sua et ceteri fugerunt ad nationes ut

evaderent</p>
<p><span class=c>45</span> et circuivit Matthathias et amici eius et destruxerunt aras</p>
<p><span class=c>46</span> et circumciderunt pueros incircumcisos quotquot invenerunt in

finibus Israhel in fortitudine</p>
<p><span class=c>47</span> et persecuti sunt filios superbiae et prosperatum est opus in

manu eorum</p>
<p><span class=c>48</span> et obtinuerunt legem de manibus gentium et de manibus regum et

non dederunt cornu peccatori</p>
<p><span class=c>49</span> et adpropinquaverunt dies Matthathiae moriendi et dixit filiis

suis nunc confortata est superbia et castigatio et tempus eversionis et ira

indignationis</p>
<p><span class=c>50</span> nunc ergo o filii aemulatores estote legis et date animas

vestras pro testamento patrum</p>
<p><span class=c>51</span> et mementote operum patrum quae fecerunt in generationibus

suis et accipietis gloriam magnam et nomen aeternum</p>
<p><span class=c>52</span> Abraham nonne in temptatione inventus est fidelis et reputatum

est ei ad iustitiam</p>
<p><span class=c>53</span> Ioseph in tempore angustiae suae custodivit mandatum et factus

est dominus Aegypti</p>
<p><span class=c>54</span> Finees pater noster zelando zelum Dei accepit testamentum

sacerdotii aeterni</p>
<p><span class=c>55</span> Iesus dum implet verbum factus est dux Israhel</p>
<p><span class=c>56</span> Chaleb dum testificatur in ecclesia accepit hereditatem</p>
<p><span class=c>57</span> David in sua misericordia consecutus est sedem regni in

saecula</p>
<p><span class=c>58</span> Helias dum zelat zelum legis receptus est in caelum</p>
<p><span class=c>59</span> Ananias Azarias Misahel credentes liberati sunt de flamma</p>
<p><span class=c>60</span> Danihel in sua simplicitate liberatus est de ore leonum</p>
<p><span class=c>61</span> et ita cogitate per generationem et generationem quia omnes

qui sperant in eum non infirmantur</p>
<p><span class=c>62</span> et a verbis viri peccatoris non timueritis quia gloria eius

stercus et vermis est</p>
<p><span class=c>63</span> hodie extollitur et cras non invenietur quia conversus est in

terram suam et cogitatio eius periet</p>
<p><span class=c>64</span> vos ergo filii confortamini et viriliter agite in lege quia in

ipsa gloriosi eritis</p>
<p><span class=c>65</span> et ecce Simeon frater vester scio quod vir consilii est ipsum

audite semper et ipse vobis erit pater</p>
<p><span class=c>66</span> et Iudas Macchabeus fortis viribus a iuventute sua sit vobis

princeps militiae et ipse aget bellum populi</p>
<p><span class=c>67</span> et vos adducetis ad vos omnes factores legis et vindicate

vindictam populi vestri</p>
<p><span class=c>68</span> et retribuite retributionem gentibus et intendite in

praeceptum legis</p>
<p><span class=c>69</span> et benedixit eos et adpositus est ad patres suos</p>
<p><span class=c>70</span> et defunctus est centesimo et quadragesimo et sexto anno et

sepultus est a filiis suis in sepulchris patrum suorum in Modin et planxerunt

eum omnis Israhel planctu magno</p>
<p><span class=gl>3</span> et surrexit Iudas qui vocabatur Macchabeus filius eius pro

eo</p>
<p><span class=c>2</span> et adiuvabant eum omnes fratres eius et universi qui se

coniunxerant patri eius et proeliabantur proelium Israhel cum laetitia</p>
<p><span class=c>3</span> et dilatavit gloriam populo suo et induit se loricam sicut

gigans et succinxit se arma bellica sua in proeliis et protegebat castra gladio

suo</p>
<p><span class=c>4</span> similis factus est leoni in operibus suis et sicut catulus

leonis rugiens in venatione</p>
<p><span class=c>5</span> et persecutus est iniquos perscrutans eos et qui conturbabant

populum suum succendit flammis</p>
<p><span class=c>6</span> et repulsi sunt inimici prae timore eius et omnes operarii

iniquitatis conturbati sunt et directa est salus in manu eius</p>
<p><span class=c>7</span> et exacerbabat reges multos et laetificabat Iacob in operibus

suis et in saeculum memoria eius in benedictione</p>
<p><span class=c>8</span> et perambulavit civitates Iuda et perdidit impios ex eis et

avertit iram ab Israhel</p>
<p><span class=c>9</span> et nominatus est usque ad novissimum terrae et congregavit

pereuntes</p>
<p><span class=c>10</span> et congregavit Apollonius gentes et a Samaria virtutem multam

et magnam ad bellandum contra Israhel</p>
<p><span class=c>11</span> et cognovit Iudas et exiit obviam illi et percussit et occidit

illum et ceciderunt vulnerati multi et reliqui fugerunt</p>
<p><span class=c>12</span> et accepit spolia eorum et gladium Apollonii abstulit Iudas et

erat pugnans in eo omnibus diebus</p>
<p><span class=c>13</span> et audivit Seron princeps exercitus Syriae quod congregavit

Iudas congregationem et ecclesiam fidelium secum</p>
<p><span class=c>14</span> et ait faciam mihi nomen et glorificabor in regno et debellabo

Iudam et eos qui cum ipso sunt qui spernebant verbum regis</p>
<p><span class=c>15</span> et praeparavit se et ascenderunt cum eo castra impiorum fortes

auxiliarii ut facerent vindictam in filios Israhel</p>
<p><span class=c>16</span> et adpropinquaverunt usque Bethoron et exivit Iudas obviam

illi cum paucis</p>
<p><span class=c>17</span> ut viderunt autem exercitum venientem sibi obviam dixerunt

Iudae quomodo poterimus pauci pugnare ad multitudinem tantam tam fortem et nos

fatigati sumus ieiunio hodie</p>
<p><span class=c>18</span> et ait Iudas facile est concludi multos in manus paucorum et

non est differentia in conspectu Dei caeli liberare in multis et in paucis</p>
<p><span class=c>19</span> quia non in multitudine exercitus victoria belli sed de caelo

fortitudo est</p>
<p><span class=c>20</span> ipsi veniunt ad nos in multitudine contumaci et superba ut

disperdant nos et uxores nostras et filios nostros et ut spolient nos</p>
<p><span class=c>21</span> nos vero pugnabimus pro animabus nostris et legibus nostris</p>
<p><span class=c>22</span> et ipse Dominus conteret eos ante faciem nostram vos autem ne

timueritis eos</p>
<p><span class=c>23</span> ut cessavit autem loquens insiluit in eos subito et contritus

est Seron et exercitus eius in conspectu ipsius</p>
<p><span class=c>24</span> et persequebatur eum in descensu Bethoron usque in campum et

ceciderunt ex eis octingenti viri reliqui autem fugerunt in terram Philisthim</p>
<p><span class=c>25</span> et cecidit timor Iudae ac fratrum eius et formido super omnes

gentes in circuitu eorum</p>
<p><span class=c>26</span> et pervenit ad regem nomen eius et de proeliis Iudae narrabant

omnes gentes</p>
<p><span class=c>27</span> ut audivit autem Antiochus sermones istos iratus est animo et

misit et congregavit exercitum universi regni sui castra fortia valde</p>
<p><span class=c>28</span> et aperuit aerarium suum et dedit stipendia exercitui in annum

et mandavit illis ut essent parati ad omnia</p>
<p><span class=c>29</span> et vidit quod defecit pecunia de thesauris et tributa regionis

modica propter dissensionem et plagam quam fecit in terra ut tolleret legitima

quae erant a primis diebus</p>
<p><span class=c>30</span> et timuit ne non haberet et semel et bis in sumptus et

donativa quae dederat ante larga manu et abundaverat super reges qui ante eum

fuerant</p>
<p><span class=c>31</span> consternatus erat animo valde et cogitavit ire in Persidem et

accipere tributa regionum et congregare argentum multum</p>
<p><span class=c>32</span> et reliquit Lysiam hominem nobilem de genere regali super

negotia regia a flumine Eufraten usque ad flumen Aegypti</p>
<p><span class=c>33</span> et ut nutriret Antiochum filium suum donec rediret</p>
<p><span class=c>34</span> et tradidit ei medium exercitum et elefantos et mandavit ei de

omnibus quae volebat et de inhabitantibus Iudaeam et Hierusalem</p>
<p><span class=c>35</span> ut mitteret ad eos exercitum ad conterendam et extirpandam

virtutem Israhel et reliquias Hierusalem et auferendam memoriam de loco</p>
<p><span class=c>36</span> et ut constitueret habitatores filios alienigenas in omnibus

finibus eorum et sorte distribueret terram eorum</p>
<p><span class=c>37</span> et rex adsumpsit partem exercitus residui et exivit ab

Antiochia civitate regni sui anno centesimo et quadragesimo et septimo et

transfretavit Eufraten flumen et perambulabat superiores regiones</p>
<p><span class=c>38</span> et elegit Lysias Ptolomeum filium Dorimini et Nicanorem et

Gorgiam viros potentes ex amicis regis</p>
<p><span class=c>39</span> et misit cum eis quadraginta milia virorum et septem milia

equitum ut venirent in terram Iuda et disperderent eam secundum verbum regis</p>
<p><span class=c>40</span> et processerunt ut irent cum universa virtute sua et venerunt

et adplicuerunt Ammaum in terra campestri</p>
<p><span class=c>41</span> et audierunt mercatores regionum nomen eorum et acceperunt

argentum et aurum multum valde et pueros et venerunt in castra ut acciperent

filios Israhel in servos et additi sunt ad eos exercitus Syriae et terrae

alienigenarum</p>
<p><span class=c>42</span> et vidit Iudas et fratres eius quia multiplicata sunt mala et

exercitus adplicabat ad fines eorum et cognoverunt verba regis quae mandavit

populo facere in interitum et consummationem</p>
<p><span class=c>43</span> et dixerunt unusquisque ad proximum suum erigamus deiectionem

populi nostri et pugnemus pro populo nostro et sanctis nostris</p>
<p><span class=c>44</span> et congregatus est conventus ut essent parati in proelium et

ut orarent et peterent misericordiam et miserationes</p>
<p><span class=c>45</span> et Hierusalem non habitabatur sed erat sicut desertum non erat

qui ingrederetur et egrederetur de natis eius et sanctum conculcabatur et filii

alienigenarum erant in arce ibi erat habitatio gentium et ablata est voluptas

ab Iacob et defecit ibi tibia et cithara</p>
<p><span class=c>46</span> et congregati sunt et venerunt in Masefat contra Hierusalem

quia locus orationis erat in Masefat ante Israhel</p>
<p><span class=c>47</span> et ieiunaverunt illa die et induerunt se ciliciis et cinere in

capite suo et destituerunt vestimenta sua</p>
<p><span class=c>48</span> et expanderunt librum legis de quibus scrutabantur gentes

similitudinem simulacrorum suorum</p>
<p><span class=c>49</span> et adtulerunt ornamenta sacerdotalia et primitias et decimas

et suscitaverunt nazoreos qui impleverant dies</p>
<p><span class=c>50</span> et clamaverunt voce magna in caelum dicentes quid faciemus

istis et quo eos ducemus</p>
<p><span class=c>51</span> et sancta tua conculcata sunt et contaminata sunt et

sacerdotes tui in luctu et humilitate</p>
<p><span class=c>52</span> et ecce nationes convenerunt adversum nos ut nos disperdant tu

scis quae cogitant in nos</p>
<p><span class=c>53</span> quomodo poterimus subsistere ante facies illorum nisi tu

adiuves nos</p>
<p><span class=c>54</span> et tubis exclamaverunt voce magna</p>
<p><span class=c>55</span> et post hoc constituit Iudas duces populi tribunos et

centuriones et pentecontarcos et decuriones</p>
<p><span class=c>56</span> et dixit his qui aedificabant domos et sponsabant uxores et

plantabant vineas et formidolosis ut redirent unusquisque in domum suam

secundum legem</p>
<p><span class=c>57</span> et moverunt castra et conlocaverunt ad austrum Ammaum</p>
<p><span class=c>58</span> et ait Iudas accingimini et estote filii potentes et estote

parati in mane ut pugnetis adversus nationes has quae convenerunt disperdere

nos et sancta nostra</p>
<p><span class=c>59</span> quoniam melius est nos mori in bello quam videre mala gentis

nostrae et sanctorum</p>
<p><span class=c>60</span> sicut autem fuerit voluntas in caelo sic fiat</p>
<p><span class=gl>4</span> et adsumpsit Gorgias quinque milia virorum et mille equites

electos et moverunt castra nocte</p>
<p><span class=c>2</span> ut adplicarent ad castra Iudaeorum et percuterent eos subito et

filii qui erant ex arce erant illi duces</p>
<p><span class=c>3</span> et audivit Iudas et surrexit ipse et potentes percutere

virtutem exercituum regis quae erat in Ammaum</p>
<p><span class=c>4</span> adhuc enim dispersus erat exercitus a castris</p>
<p><span class=c>5</span> et venit Gorgias in castra Iudae noctu et neminem invenit et

quaerebant eos in montibus quoniam dixit fugiunt hii a nobis</p>
<p><span class=c>6</span> et cum dies factus esset apparuit Iudas in campo cum tribus

milibus virorum tantum quia tegumenta et gladios non habebant</p>
<p><span class=c>7</span> et viderunt castra gentium valida et loricatos et equitatus in

circuitu eorum et hii docti proelium</p>
<p><span class=c>8</span> et ait Iudas viris qui secum erant ne timueritis multitudinem

eorum et impetum eorum ne formidetis</p>
<p><span class=c>9</span> mementote qualiter salvi facti sunt patres nostri in mari Rubro

cum sequeretur eos Pharao cum exercitu</p>
<p><span class=c>10</span> et nunc clamemus in caelum et miserebitur nostri et testamenti

patrum nostrorum et conteret exercitum istum ante faciem nostram hodie</p>
<p><span class=c>11</span> et scient omnes gentes quia est qui redimat et liberet Israhel</p>
<p><span class=c>12</span> et levaverunt alienigenae oculos suos et viderunt eos

venientes ex adverso</p>
<p><span class=c>13</span> et exierunt de castris in proelium et tuba cecinerunt hii qui

fuerant cum Iuda</p>
<p><span class=c>14</span> et congressi sunt et contritae sunt gentes et fugerunt in

campum</p>
<p><span class=c>15</span> novissimi autem ceciderunt gladio et persecuti sunt eos usque

Gesoron et usque in campos Idumeae et Azoti et Iamniae et ceciderunt ex illis

ad tria milia virorum</p>
<p><span class=c>16</span> et reversus est Iudas et exercitus eius sequens eum</p>
<p><span class=c>17</span> et dixit ad populum non concupiscatis spolia quia bellum

contra nos est</p>
<p><span class=c>18</span> et Gorgias et exercitus eius in monte prope nos sed state

contra inimicos nostros et expugnate eos et post hoc sumetis spolia</p>
<p><span class=c>19</span> et adhuc loquente Iuda haec apparuit pars quaedam prospiciens

de monte</p>
<p><span class=c>20</span> et vidit quod in fugam conversi sunt et succensa sunt castra

fumus enim qui videbatur declarabat quod factum est</p>
<p><span class=c>21</span> quibus illi conspectis timuerunt valde aspicientes simul et

Iudam et exercitum in campo paratum ad proelium</p>
<p><span class=c>22</span> et fugerunt omnes in campo alienigenarum</p>
<p><span class=c>23</span> et Iudas reversus est ad spolia castrorum et acceperunt aurum

multum et argentum et hyacinthum et purpuram marinam et opes magnas</p>
<p><span class=c>24</span> et conversi hymnum canebant et benedicebant in caelum quoniam

bonum est quoniam in saeculum misericordia eius</p>
<p><span class=c>25</span> et facta est salus magna in Israhel in illa die</p>
<p><span class=c>26</span> quicumque autem alienigenarum evaserunt venerunt et

nuntiaverunt Lysiae universa quae acciderant</p>
<p><span class=c>27</span> quibus auditis ille consternatus est animo deficiebat quod non

qualia voluit talia contigerunt in Israhel et qualia mandavit rex</p>
<p><span class=c>28</span> et sequenti anno congregavit electorum virorum sexaginta milia

et equitum quinque milia ut debellaret eos</p>
<p><span class=c>29</span> et venerunt in Iudaeam et castra posuerunt in Bethoron et

occurrit illis Iudas cum decem milibus viris</p>
<p><span class=c>30</span> et viderunt exercitum fortem et oravit et dixit benedictus es

salvator Israhel qui contrivisti impetum potentis in manu servi tui David et

tradidisti castra alienigenarum in manus Ionathae filii Saul et armigeri eius</p>
<p><span class=c>31</span> conclude exercitum istum in manu populi tui Israhel et

confundantur in exercitu suo et equitibus</p>
<p><span class=c>32</span> da illis formidinem et tabefac audaciam virtutis eorum et

commoveantur contritione sua</p>
<p><span class=c>33</span> deice eos gladio diligentium te et conlaudent te omnes qui

noverunt nomen tuum in hymnis</p>
<p><span class=c>34</span> et commiserunt et ceciderunt de exercitu Lysiae quinque milia

virorum</p>
<p><span class=c>35</span> videns autem Lysias suorum fugam et Iudaeorum audaciam et quod

parati sunt aut vivere aut mori fortiter abiit Antiochiam et elegit milites ut

multiplicatus rursus veniret in Iudaeam</p>
<p><span class=c>36</span> dixit autem Iudas et fratres eius ecce contriti sunt inimici

nostri ascendamus nunc mundare sancta et renovare</p>
<p><span class=c>37</span> et congregatus est omnis exercitus et ascenderunt in montem

Sion</p>
<p><span class=c>38</span> et viderunt sanctificationem desertam et altare profanatum et

portas exustas et in atriis virgulta nata sicut in saltu vel montibus et

pastoforia diruta</p>
<p><span class=c>39</span> sciderunt vestimenta sua et planxerunt planctu magno et

inposuerunt cinerem</p>
<p><span class=c>40</span> et ceciderunt in faciem super terram et exclamaverunt tubis

signorum et clamaverunt in caelum</p>
<p><span class=c>41</span> tunc ordinavit Iudas viros ut pugnarent adversus eos qui erant

in arce donec emundarent sancta</p>
<p><span class=c>42</span> et elegit sacerdotes sine macula voluntatem habentes in lege

Dei</p>
<p><span class=c>43</span> et mundaverunt sancta et tulerunt lapides contaminationis in

locum inmundum</p>
<p><span class=c>44</span> et cogitavit de altare holocaustorum quod profanatum erat quid

de eo faceret</p>
<p><span class=c>45</span> et incidit illi consilium bonum ut destrueret illud ne forte

esset illis in obprobrium quia contaminaverunt illud gentes et demoliti sunt

illud</p>
<p><span class=c>46</span> et reposuerunt lapides in monte domus in loco apto quoadusque

veniret propheta et responderet de eis</p>
<p><span class=c>47</span> et acceperunt lapides integros secundum legem et

aedificaverunt altare novum secundum illud quod fuit prius</p>
<p><span class=c>48</span> et aedificaverunt sancta et quae intra domum intrinsecus et

aedem et atria sanctificaverunt</p>
<p><span class=c>49</span> et fecerunt vasa sancta nova et intulerunt candelabrum et

altare incensorum et mensam in templum</p>
<p><span class=c>50</span> et incensum posuerunt super altare et accenderunt lucernas

quae super candelabrum erant et lucebant in templo</p>
<p><span class=c>51</span> et posuerunt super mensam panes et adpenderunt vela et consummaverunt

omnia opera quae fecerunt</p>
<p><span class=c>52</span> et ante matutinum surrexerunt quinta et vicesima mensis noni

hic mensis casleu centesimi quadragesimi octavi anni</p>
<p><span class=c>53</span> et obtulerunt sacrificium secundum legem super altare

holocaustorum novum quod fecerunt</p>
<p><span class=c>54</span> secundum tempus et secundum diem in qua contaminaverunt illud

gentes in ipsa renovatum est in canticis et citharis et cinyris et cymbalis</p>
<p><span class=c>55</span> et cecidit omnis populus et adoraverunt et benedixerunt in

caelum ei qui prosperavit eis</p>
<p><span class=c>56</span> et fecerunt dedicationem altaris diebus octo et obtulerunt

holocausta cum laetitia et salutaria laudis</p>
<p><span class=c>57</span> et ornaverunt faciem templi coronis aureis et scutulis et

dedicaverunt portas et pastoforia et inposuerunt eis ianuas</p>
<p><span class=c>58</span> et facta est laetitia in populo magna valde et aversum est obprobrium

gentium</p>
<p><span class=c>59</span> et statuit Iudas et fratres eius et universa ecclesia Israhel

ut agatur dies dedicationis altaris in temporibus suis ab anno in annum per

dies octo a quinta et vicesima mensis casleu cum laetitia et gaudio</p>
<p><span class=c>60</span> et aedificaverunt in tempore illo montem Sion et per circuitum

muros altos et turres firmas nequando venirent gentes et conculcarent eam sicut

antea fecerunt</p>
<p><span class=c>61</span> et conlocavit illic exercitum ut servarent eam et munivit eam

ad custodiendam Bethsuram ut haberet populus munitionem contra faciem Idumeae</p>
<p><span class=gl>5</span> et factum est ut audierunt gentes in circuitu quia

aedificatum est altare et sancta sicut prius et iratae sunt valde</p>
<p><span class=c>2</span> et cogitabant tollere genus Iacob qui erant inter eos et

coeperunt occidere de populo et persequi</p>
<p><span class=c>3</span> et debellabat Iudas filios Esau in Idumea et eos qui erant in

Acrabattene quia circumsedebant Israhelitas et percussit eos plaga magna</p>
<p><span class=c>4</span> et recordatus est malitiam filiorum Bean qui erant populo in

laqueum et in scandalum insidiantes in via</p>
<p><span class=c>5</span> et conclusi sunt ab eo in turribus et adplicuit ad eos et

anathematizavit eos et incendit turres eorum igni cum omnibus qui in eis erant</p>
<p><span class=c>6</span> et transiit ad filios Ammon et invenit manum fortem et populum

copiosum et Timotheum ducem ipsorum</p>
<p><span class=c>7</span> et commisit cum eis proelia multa et contriti sunt in conspectu

eorum et percussit eos</p>
<p><span class=c>8</span> et cepit Iazer civitatem et filias eius et reversus est in

Iudaeam</p>
<p><span class=c>9</span> et congregatae sunt gentes quae sunt in Galaad adversus

Israhelitas qui erant in finibus eorum ut tollerent eos et fugerunt in Datheman

munitionem</p>
<p><span class=c>10</span> et miserunt litteras ad Iudam et fratres eius dicentes

congregatae sunt adversum nos gentes per circuitum ut auferant nos</p>
<p><span class=c>11</span> et parant venire et occupare munitionem in quam confugimus et

Timotheus est dux exercitus eorum</p>
<p><span class=c>12</span> nunc ergo veni eripe nos de manibus eorum quia cecidit

multitudo de nobis</p>
<p><span class=c>13</span> et omnes fratres nostri qui erant in locis Tubi interfecti

sunt et captivas abduxerunt uxores eorum et natos et spolia et peremerunt illic

ferme mille viros</p>
<p><span class=c>14</span> et adhuc epistulae legebantur et ecce alii nuntii venerunt de

Galilea conscissis tunicis nuntiantes secundum verba haec</p>
<p><span class=c>15</span> dicentes convenisse adversum se a Ptolomaida et Tyro et Sidone

et omni Galilea alienigenas ut nos consumant</p>
<p><span class=c>16</span> ut audivit autem Iudas et populus sermones istos convenit

ecclesia magna cogitare quid facerent fratribus suis qui in tribulatione erant

et expugnabantur ab eis</p>
<p><span class=c>17</span> dixitque Iudas Simoni fratri suo elige tibi viros et vade et

libera fratres tuos in Galilea ego enim et frater meus Ionathas ibimus in

Galaditin</p>
<p><span class=c>18</span> et reliquit Iosepphum filium Zacchariae et Azariam duces

populi cum residuo exercitu in Iudaeam ad custodiendum</p>
<p><span class=c>19</span> et praecepit illi dicens praeesto populo huic et nolite bellum

committere adversus gentes donec revertamur</p>
<p><span class=c>20</span> et dati sunt Simoni viri tria milia ut iret in Galileam Iudae

autem octo milia in Galaditin</p>
<p><span class=c>21</span> et abiit Simon in Galileam et commisit proelia multa cum

gentibus et contritae sunt gentes a facie eius et persecutus est eos usque ad

portam</p>
<p><span class=c>22</span> Ptolomaidis et ceciderunt de gentibus fere tria milia virorum

et accepit spolia eorum</p>
<p><span class=c>23</span> et sumpsit eos qui erant in Galilea et in Arbatis cum uxoribus

et natis et omnibus quae erant illis et adduxit in Iudaeam cum laetitia magna</p>
<p><span class=c>24</span> et Iudas Macchabeus et Ionathas et fratres eius transierunt

Iordanem et abierunt viam trium dierum per desertum</p>
<p><span class=c>25</span> et occurrerunt eis Nabuthei et susceperunt eos pacifice et

narraverunt eis omnia quae acciderunt fratribus in Galaditide</p>
<p><span class=c>26</span> et quia multi ex eis conprehensi sunt in Basara et Bosor et in

Alimis et in Casfor et Macet et Carnain hae omnes civitates munitae et magnae</p>
<p><span class=c>27</span> sed et in ceteris civitatibus Galaditidis tenentur conprehensi

et in crastinum constituerunt admovere exercitum civitatibus his et

conprehendere et tollere eos in una die</p>
<p><span class=c>28</span> et convertit Iudas et exercitus eius viam in desertum Bosor

repente et occupavit civitatem et occidit omnem masculum in ore gladii et

accepit omnia spolia eorum et succendit eam igni</p>
<p><span class=c>29</span> et surrexerunt inde nocte et ibant usque ad munitionem</p>
<p><span class=c>30</span> et factum est diluculo cum adlevassent oculos suos ecce

populus multus cuius non erat numerus portantes scalas et machinas ut

conprehenderent munitionem et expugnarent eos</p>
<p><span class=c>31</span> et vidit Iudas quia coepit bellum et clamor belli ascendit in

caelum sicut tuba et clamor magnus de civitate</p>
<p><span class=c>32</span> et exercitui dixit pugnate hodie pro fratribus vestris</p>
<p><span class=c>33</span> et venit tribus ordinibus post eos et exclamaverunt tubis et

clamaverunt in oratione</p>
<p><span class=c>34</span> et cognoverunt castra Timothei quia Macchabeus est et

refugerunt a facie eius et percusserunt eos plaga magna et ceciderunt ex eis in

illa die fere octo milia virorum</p>
<p><span class=c>35</span> et divertit Iudas in Maspha et expugnavit et cepit eam et

occidit omnem masculum eius et sumpsit spolia eius et succendit eam igni</p>
<p><span class=c>36</span> inde perrexit et cepit Casbon et Maged et Bosor et reliquas

civitates Galaditidis</p>
<p><span class=c>37</span> post haec autem verba congregavit Timotheus exercitum alium et

castra posuit contra Rafon trans torrentem</p>
<p><span class=c>38</span> et misit Iudas speculari exercitum et renuntiaverunt ei dicentes

quia convenerunt ad eum omnes gentes quae in circuitu nostro sunt exercitus

multus nimis</p>
<p><span class=c>39</span> et Arabas conduxit in auxilium et castra posuerunt trans

torrentem parati venire ad te in proelium et abiit Iudas obviam illis</p>
<p><span class=c>40</span> et ait Timotheus principibus exercitus sui cum adpropiaverit

Iudas et exercitus eius ad torrentem aquae si transierit ad nos prior non

poterimus sustinere eum quia potens poterit adversum nos</p>
<p><span class=c>41</span> si vero timuerit transire et posuerit castra extra flumen

transfretemus ad eos et poterimus adversus illum</p>
<p><span class=c>42</span> ut autem adpropinquavit Iudas ad torrentem aquae statuit

scribas populi secus torrentem et mandavit eis dicens neminem hominum

reliqueritis sed veniant omnes in proelium</p>
<p><span class=c>43</span> et transfretavit ad illos prior et omnis populus post eum et

contritae sunt ante faciem eorum omnes gentes et proiecerunt arma sua et

fugerunt ad fanum quod est in Carnain</p>
<p><span class=c>44</span> et occupavit ipsam civitatem et fanum succendit igni cum

omnibus qui erant in ipso et oppressa est Carnain et non potuit sustinere

contra faciem Iudae</p>
<p><span class=c>45</span> et congregavit Iudas universos Israhelitas qui erant in

Galaditiden a minimo usque ad maximum et uxores eorum et natos et exercitum

magnum valde ut venirent in terram Iudae</p>
<p><span class=c>46</span> et venerunt usque Efron et haec civitas magna in ingressu

posita munita valde et non erat declinare ab ea dextra vel sinistra sed per

mediam iter erat</p>
<p><span class=c>47</span> et incluserunt se qui erant in civitate et obstruxerunt portas

lapidibus et misit ad eos Iudas verbis pacificis</p>
<p><span class=c>48</span> dicens transeamus per terram vestram ut eamus in terram nostram

et nemo vobis nocebit tantum pedibus transibimus et nolebant eis aperire</p>
<p><span class=c>49</span> et praecepit Iudas praedicare in castris ut adplicarent

unusquisque in quo erat loco</p>
<p><span class=c>50</span> et adplicuerunt viri virtutis et obpugnavit civitatem illam

tota die et tota nocte et tradita est civitas in manu eius</p>
<p><span class=c>51</span> et peremerunt omnem masculum in ore gladii et eradicavit eam

et accepit spolia eius et transiit per totam civitatem super interfectos</p>
<p><span class=c>52</span> et transgressi sunt Iordanem in campo magno contra Bethsan</p>
<p><span class=c>53</span> et erat Iudas congregans extremos et exhortabatur populum per

totam viam donec venerunt in terram Iuda</p>
<p><span class=c>54</span> et ascenderunt in montem Sion cum laetitia et gaudio et

obtulerunt holocausta quod nemo ex eis cecidisset donec reverterentur in pace</p>
<p><span class=c>55</span> et in diebus quibus erat Iudas et Ionathas in terra Galaad et

Simeon frater eius in Galilea contra faciem Ptolomaidis</p>
<p><span class=c>56</span> audivit Iosepphus Zacchariae filius et Azarias princeps

virtutis res bene gestas et proelia quae facta sunt</p>
<p><span class=c>57</span> et dixit faciamus et ipsi nobis nomen et eamus pugnare adversum

gentes quae in circuitu nostro sunt</p>
<p><span class=c>58</span> et praecepit his qui erant in exercitu suo et abierunt Iamniam</p>
<p><span class=c>59</span> et exivit Gorgias de civitate et viri eius obviam illi in

pugnam</p>
<p><span class=c>60</span> et fugati sunt Iosepphus et Azarias usque in fines Iudae et

ceciderunt illa die de populo Israhel ad duo milia viri et facta est fuga magna

in populo</p>
<p><span class=c>61</span> quia non audierunt Iudam et fratres eius existimantes se

fortiter facturos</p>
<p><span class=c>62</span> ipsi autem non erant de semine virorum illorum per quos salus

facta est in Israhel</p>
<p><span class=c>63</span> et viri Iuda magnificati sunt valde in conspectu omnis Israhel

et gentium omnium ubi audiebatur nomen eorum</p>
<p><span class=c>64</span> et convenerunt ad eos fausta adclamantes</p>
<p><span class=c>65</span> et exivit Iudas et fratres eius et expugnabant filios Esau in

terra quae ad austrum est et percussit Chebron et filias eius et muros eius et

turres succendit in circuitu</p>
<p><span class=c>66</span> et movit castra ut iret in terra alienigenarum et perambulabat

Samariam</p>
<p><span class=c>67</span> in illa die ceciderunt sacerdotes in bello dum vult fortiter

facere dum sine consilio exiit in proelium</p>
<p><span class=c>68</span> et declinavit Iudas in Azotum in terra alienigenarum et vidit

aras eorum et spolia deorum ipsorum succendit igni et cepit spolia civitatum et

regressus est in terram Iuda</p>
<p><span class=gl>6</span> et rex Antiochus perambulavit superiores regiones et audivit

esse civitatem Elymaidem in Perside nobilissimam et copiosam in argento et auro</p>
<p><span class=c>2</span> templumque in ea locuples valde et illic velamina aurea et

loricae et scuta quae reliquit Alexander Philippi rex Macedo qui regnavit

primus in Graecia</p>
<p><span class=c>3</span> et venit et quaerebat civitatem capere et praedare eam et non

potuit quoniam innotuit sermo his qui erant in civitate</p>
<p><span class=c>4</span> et insurrexerunt in proelium et fugit inde et abiit cum

tristitia magna et reversus est Babyloniam</p>
<p><span class=c>5</span> et venit qui nuntiaret ei in Perside quia fugata sunt castra

quae erant in terra Iuda</p>
<p><span class=c>6</span> et quia abiit Lysias cum virtute forti in primis et fugatus est

a facie Iudaeorum et invaluerunt armis et viribus et spoliis multis quas

ceperunt</p>
<p><span class=c>7</span> et quia diruerunt abominationem quam aedificaverat super altare

quod erat in Hierusalem et sanctificationem sicut prius circumdederunt muris

excelsis sed et Bethsuram civitatem suam</p>
<p><span class=c>8</span> et factum est ut audivit rex sermones istos expavit et commotus

est valde et decidit in lectum et incidit in languorem prae tristitia quia non

est factum sicut cogitabat</p>
<p><span class=c>9</span> et erat illic dies multos quia renovata est in eo tristitia

magna et arbitratus est se mori</p>
<p><span class=c>10</span> et vocavit omnes amicos suos et dixit illis recessit somnus ab

oculis meis et concidi et corrui corde prae sollicitudine</p>
<p><span class=c>11</span> et dixi in corde meo in quantam tribulationem deveni et in

quos fluctus tristitiae in qua nunc sum qui iucundus eram et dilectus in

potestate mea</p>
<p><span class=c>12</span> nunc vero reminiscor malorum quae feci in Hierusalem unde

abstuli omnia spolia argentea et aurea quae erant in ea et misi auferri

habitantes Iudaeam sine causa</p>
<p><span class=c>13</span> cognovi ergo quia propterea invenerunt me mala ista et ecce

pereo tristitia magna in terra aliena</p>
<p><span class=c>14</span> et vocavit Philippum unum de amicis suis et praeposuit eum

super universum regnum suum</p>
<p><span class=c>15</span> et dedit ei diadema et stolam suam et anulum ut adduceret

Antiochum filium suum et nutriret eum et regnaret</p>
<p><span class=c>16</span> et mortuus est illic Antiochus rex anno centesimo quadragesimo

et nono</p>
<p><span class=c>17</span> et cognovit Lysias quoniam mortuus est rex et constituit

regnare Antiochum filium eius quem nutrivit adulescentem et vocavit nomen eius

Eupator</p>
<p><span class=c>18</span> et hii qui erant in arce concluserant Israhel in circuitu

sanctorum et quaerebant eis mala semper ad firmamentum gentium</p>
<p><span class=c>19</span> et cogitavit Iudas disperdere eos et convocavit universum

populum ut obsiderent eos</p>
<p><span class=c>20</span> et coirent simul et obsederunt eos anno centesimo

quinquagesimo et fecerunt ballistas et machinas</p>
<p><span class=c>21</span> et exierunt quidam ex eis qui obsidebantur et adiunxerunt se

illis aliqui ex impiis Israhel</p>
<p><span class=c>22</span> et abierunt ad regem et dixerunt quousque non facies iudicium

et vindicas fratres nostros</p>
<p><span class=c>23</span> nos decrevimus servire patri tuo et ambulare in praeceptis

eius et obsequi edictis eius</p>
<p><span class=c>24</span> et filii populi nostri propter hoc abalienabantur se a nobis

et quicumque inveniebantur ex nobis interficiebantur et hereditates nostrae

diripiebantur</p>
<p><span class=c>25</span> et non ad nos tantum extenderunt manum sed et in omnes fines

nostros</p>
<p><span class=c>26</span> et ecce adplicuerunt hodie ad arcem in Hierusalem occupare eam

et munitionem in Bethsuram munierunt</p>
<p><span class=c>27</span> et nisi praeveneris eos velocius maiora quam haec facient nec

poteris obtinere eos</p>
<p><span class=c>28</span> et iratus est rex ut audivit et convocavit omnes amicos suos

et principes exercitus sui et eos qui super equites erant</p>
<p><span class=c>29</span> sed et de regnis aliis et insulis et maritimis venerunt ad eum

exercitus conducticius</p>
<p><span class=c>30</span> et erat numerus exercitus centum milia peditum et viginti

milia equitum et elefanti triginta duo docti ad proelium</p>
<p><span class=c>31</span> et venerunt per Idumeam et adplicuerunt ad Bethsuram et

pugnaverunt dies multos et fecerunt machinas et exierunt et succenderunt eas

igni et pugnaverunt viriliter</p>
<p><span class=c>32</span> et recessit Iudas ab arce et admovit castra ad Bethzacara

contra castra regis</p>
<p><span class=c>33</span> et surrexit ante lucem et concitavit exercitus impetum contra

viam Bethzacara et conparaverunt se exercitus in proelium et tubis cecinerunt</p>
<p><span class=c>34</span> et elefantis ostenderunt sanguinem uvae et mori ad acuendos

eos in proelium</p>
<p><span class=c>35</span> et diviserunt bestias per legiones et adstiterunt singulis

elefantis mille viri in loricis concatenatis et galeae aereae in capitibus

eorum et quingenti equites ordinati unicuique bestiae electi erant</p>
<p><span class=c>36</span> hii ante tempus ubicumque erat bestia erant et quocumque ibat

ibant non discedebant ab ea</p>
<p><span class=c>37</span> sed et turres ligneas super eos firmae protegentes super

singulas bestias et super eas machinae et super singulas viri virtutis triginta

duo qui pugnabant desuper et intus magister bestiae</p>
<p><span class=c>38</span> et residuum equitatum hinc et inde statuit in duas partes

tubis et exercitum commovere et perurguere constipati in legionibus eius</p>
<p><span class=c>39</span> et ut refulsit sol in clypeos aureos et aereos resplenduerunt

montes ab eis resplenduerunt sicut lampades ignis</p>
<p><span class=c>40</span> et distincta est pars exercitus regis per montes excelsos et

alii per loca humilia et ibant caute et ordinate</p>
<p><span class=c>41</span> et commovebantur omnes inhabitantes a voce multitudinis eorum

et incessu turbae et conlisionis armorum erat enim exercitus magnus valde et

fortis</p>
<p><span class=c>42</span> et adpropiavit Iudas et exercitus eius in proelium et

ceciderunt de exercitu regis sescenti viri</p>
<p><span class=c>43</span> et vidit Eleazar filius Saura unam de bestiis loricatam

loricis regis et erat eminens super ceteras bestias et visum est ei quod in ea

esset rex</p>
<p><span class=c>44</span> et dedit se ut liberaret populum suum et adquireret sibi nomen

aeternum</p>
<p><span class=c>45</span> et cucurrit ad eam audaciter in medio legionis interficiens a

dextris et a sinistris et cadebant ab eo huc et illuc</p>
<p><span class=c>46</span> et ivit sub pedes elefanti et subposuit ei et occidit eum et

cecidit in terram super ipsum et mortuus est illic</p>
<p><span class=c>47</span> et videntes virtutem regis et impetum exercitus eius

deverterunt ab eis</p>
<p><span class=c>48</span> castra autem regis ascenderunt contra eos in Hierusalem et

adplicuit castra rex ad Iudaeam et montem Sion</p>
<p><span class=c>49</span> et fecit pacem cum his qui erant in Bethsuram et exierunt de

civitate quia non erant eis ibi alimenta conclusis quia sabbata erant terrae</p>
<p><span class=c>50</span> et conprehendit rex Bethsuram et constituit illic custodiam

servare eam</p>
<p><span class=c>51</span> et convertit castra ad locum sanctificationis dies multos et

statuit illic ballistas et machinas et ignis iacula et tormenta ad lapides

iactandos et spicula et scorpios ad mittendas sagittas et fundibula</p>
<p><span class=c>52</span> fecerunt autem et ipsi machinas adversus machinas eorum et

pugnaverunt dies multos</p>
<p><span class=c>53</span> escae autem non erant in civitate eo quod septimus annus esset

et qui remanserant in Iudaea de gentibus consumpserant reliquias eorum quae

repositae fuerant</p>
<p><span class=c>54</span> et remanserunt in sanctis viri pauci quoniam obtinuerat eos

fames et dispersi sunt unusquisque in locum suum</p>
<p><span class=c>55</span> et audivit Lysias quod Philippus quem constituit rex Antiochus

cum adhuc viveret et nutriret Antiochum filium suum ut regnaret</p>
<p><span class=c>56</span> et reversus esset a Perside et Media et exercitus qui abierat

cum ipso et quia quaerit suscipere regni negotia</p>
<p><span class=c>57</span> festinavit ire et dicere ad regem et duces exercitus deficimus

cotidie et esca nobis modica est et locus quem obsidemus est munitus et

incumbit nobis ordinare de regno</p>
<p><span class=c>58</span> nunc itaque demus dextras hominibus istis et faciamus cum

illis pacem et cum omni gente eorum</p>
<p><span class=c>59</span> et constituamus illis ut ambulent in legitimis suis sicut

prius propter legitima enim ipsorum quae despeximus irati sunt et fecerunt

omnia haec</p>
<p><span class=c>60</span> et placuit sermo in conspectu regis et principum et misit ad

eos pacem facere et receperunt illam</p>
<p><span class=c>61</span> et iuravit illis rex et principes et exierunt de munitione</p>
<p><span class=c>62</span> et intravit rex montem Sion et vidit munitionem loci et rupit

ius iuramenti quod iuravit et mandavit destruere murum in gyro</p>
<p><span class=c>63</span> et discessit festinanter et reversus est Antiochiam et invenit

Philippum dominantem civitati et pugnavit adversus eum et occupavit civitatem</p>
<p><span class=gl>7</span> anno centesimo quinquagesimo et primo exiit Demetrius

Seleuci filius ab urbe Roma et ascendit cum paucis viris in civitatem maritimam

et regnavit illic</p>
<p><span class=c>2</span> et factum est ut ingressus est in domum regni patrum suorum

conprehendit exercitus Antiochum et Lysiam ut adduceret eos ad eum</p>
<p><span class=c>3</span> et res ei innotuit et ait nolite mihi ostendere faciem eorum</p>
<p><span class=c>4</span> et occidit eos exercitus et sedit Demetrius super sedem regni

sui</p>
<p><span class=c>5</span> et venerunt ad eum viri iniqui et impii ex Israhel et Alchimus

dux eorum qui volebat fieri sacerdos</p>
<p><span class=c>6</span> et accusaverunt populum apud regem dicentes perdidit Iudas et

fratres eius amicos tuos et nos disperdit de terra nostra</p>
<p><span class=c>7</span> nunc ergo mitte virum cui credis et eat et videat exterminium

omne quod fecit nobis et regionibus regis et puniit omnes amicos eius et

adiutores eorum</p>
<p><span class=c>8</span> et elegit rex ex amicis suis Bacchidem qui dominabatur trans

Flumen magnum in regno et fidelem regi et misit eum</p>
<p><span class=c>9</span> et Alchimum impium constituit in sacerdotio et mandavit ei

facere ultionem in filios Israhel</p>
<p><span class=c>10</span> et surrexerunt et venerunt cum exercitu magno in terram Iuda

et miserunt nuntios et locuti sunt ad Iudam et fratres eius verbis pacificis in

dolo</p>
<p><span class=c>11</span> et non intenderunt sermonibus eorum viderunt enim quia

venerunt cum exercitu magno</p>
<p><span class=c>12</span> et convenerunt ad Alchimum et Bacchidem congregatio scribarum

requirere quae iusta sunt</p>
<p><span class=c>13</span> et primi Asidei qui erant in filiis Israhel et exquirebant ab

eis pacem</p>
<p><span class=c>14</span> dixerunt enim homo sacerdos de semine Aaron venit non decipiet

nos</p>
<p><span class=c>15</span> et locutus est cum eis verba pacifica et iuravit illis dicens

non inferemus vobis malum neque amicis vestris</p>
<p><span class=c>16</span> et crediderunt ei et conprehendit ex eis sexaginta viros et

occidit eos in una die secundum verbum quod scriptum est</p>
<p><span class=c>17</span> carnes sanctorum tuorum et sanguinem ipsorum effuderunt in

circuitu Hierusalem et non erat qui sepeliret</p>
<p><span class=c>18</span> et incubuit timor et tremor in omnem populum quia dixerunt non

est ei veritas et iudicium transgressi sunt enim constitutum et iusiurandum

quod iuraverunt</p>
<p><span class=c>19</span> et movit Bacchides castra ab Hierusalem et adplicuit in

Bethzetha et misit et conprehendit multos ex eis qui a se refugerant et quosdam

de populo mactavit et in puteum magnum proiecit</p>
<p><span class=c>20</span> et commisit regionem Alchimo et reliquit cum eo auxilium in

adiutorium ipsi et abiit Bacchides ad regem</p>
<p><span class=c>21</span> et satis agebat Alchimus pro principatu sacerdotii sui</p>
<p><span class=c>22</span> et convenerunt ad eum omnes qui perturbabant populum suum et

obtinuerunt terram Iuda et fecerunt plagam magnam in Israhel</p>
<p><span class=c>23</span> et vidit Iudas omnia mala quae fecit Alchimus et qui cum eo

erant in filios Israhel plus multo quam gentes</p>
<p><span class=c>24</span> et exiit in omnes fines Iudae in circuitu et fecit vindictam

in viros desertores et cessaverunt ultra exire in regionem</p>
<p><span class=c>25</span> vidit autem Alchimus quod praevaluit Iudas et qui cum eo sunt

et cognovit quia non potest sustinere eos et regressus est ad regem et

accusavit eos multis criminibus</p>
<p><span class=c>26</span> et misit rex Nicanorem unum ex principibus suis nobilioribus

qui erat inimicitias exercens contra Israhel et mandavit ei evertere populum</p>
<p><span class=c>27</span> et venit Nicanor in Hierusalem cum exercitu magno et misit ad

Iudam et ad fratres eius cum dolo verbis pacificis</p>
<p><span class=c>28</span> dicens non sit pugna inter me et vos veniam cum viris paucis

et videam facies vestras cum pace</p>
<p><span class=c>29</span> et venit ad Iudam et salutaverunt se invicem pacifice et

hostes parati erant rapere Iudam</p>
<p><span class=c>30</span> et innotuit sermo Iudae quoniam cum dolo venerat ad eum et

conterritus est ab eo et amplius noluit videre faciem eius</p>
<p><span class=c>31</span> et cognovit Nicanor quoniam denudatum est consilium eius et

exivit obviam Iudae in pugnam iuxta Capharsalama</p>
<p><span class=c>32</span> et ceciderunt de Nicanoris fere quinque milia viri et fugerunt

in civitatem David</p>
<p><span class=c>33</span> et post haec verba ascendit Nicanor in montem Sion et exierunt

de sacerdotibus populi salutare eum in pace et demonstrare ei holocaustomata

quae offerebantur pro rege</p>
<p><span class=c>34</span> et inridens sprevit eos et polluit et locutus est superbe</p>
<p><span class=c>35</span> et iuravit cum ira dicens nisi traditus fuerit Iudas et exercitus

eius in manus meas continuo cum regressus fuero in pace succendam domum istam

et exiit cum ira magna</p>
<p><span class=c>36</span> et intraverunt sacerdotes et steterunt ante faciem altaris et

templi et flentes dixerunt</p>
<p><span class=c>37</span> tu elegisti domum istam Domine ad invocandum nomen tuum in ea

ut esset domus orationis et obsecrationis populo tuo</p>
<p><span class=c>38</span> fac vindictam in homine isto et exercitu eius et cadant gladio

memento blasphemias eorum et ne dederis eis ut permaneant</p>
<p><span class=c>39</span> et exiit Nicanor ab Hierusalem et castra adplicuit ad Bethoron

et occurrit illi exercitus Syriae</p>
<p><span class=c>40</span> et Iudas adplicuit in Adarsa cum tribus milibus viris et

oravit Iudas et dixit</p>
<p><span class=c>41</span> qui missi erant a rege Sennacherib Domine qui blasphemaverunt

te exiit angelus et percussit ex eis centum octoginta quinque milia</p>
<p><span class=c>42</span> sic percute exercitum istum in conspectu nostro hodie et

sciant ceteri quia male locutus est super sancta tua et iudica illum secundum

malitiam illius</p>
<p><span class=c>43</span> et commiserunt exercitus proelium tertiadecima die mensis adar

et contrita sunt castra Nicanoris et cecidit ipse primus in proelio</p>
<p><span class=c>44</span> ut vidit autem exercitus eius quia cecidit Nicanor proiecerunt

arma sua et fugerunt</p>
<p><span class=c>45</span> et persecuti sunt eos viam diei unius ab Adasor usquequo

veniatur Gazera et tubis cecinerunt post eos cum significationibus</p>
<p><span class=c>46</span> et exierunt de omnibus castellis Iudae in circuitu et

ventilabant eos cornibus et convertebantur iterum ad eos et ceciderunt omnes

gladio et non est relictus ex eis nec unus</p>
<p><span class=c>47</span> et acceperunt spolia eorum et praedam et caput Nicanoris

amputaverunt et dexteram eius quam extenderat superbe et adtulerunt et

suspenderunt contra Hierusalem</p>
<p><span class=c>48</span> et laetatus est populus valde et egerunt diem illam in

laetitia magna</p>
<p><span class=c>49</span> et constituit agi omnibus annis diem istam tertiadecima die

mensis adar</p>
<p><span class=c>50</span> et siluit terra Iuda dies paucos</p>
<p><span class=gl>8</span> et audivit Iudas nomen Romanorum quia sunt potentes viribus

et adquiescunt ad omnia quae postulantur ab eis et quicumque accesserunt ad eos

statuerunt cum eis amicitias et quia sunt potentes viribus</p>
<p><span class=c>2</span> audierunt proelia eorum et virtutes bonas quas faciunt in

Galatia quia obtinuerunt eos et duxerunt sub tributum</p>
<p><span class=c>3</span> et quanta fecerunt in regione Hispaniae et quod in potestate

redegerunt metalla argenti et auri quae illic sunt et possederunt omnem locum

consilio suo et patientia</p>
<p><span class=c>4</span> locos qui longe erant valde ab eis et reges qui supervenerant

illis ab extremis terrae contriverunt et percusserunt eos plaga magna ceteri

autem dant eis tributum omnibus annis</p>
<p><span class=c>5</span> et Philippum et Persen Citiorum regem et ceteros qui adversus

eos arma tulerunt contriverunt bello et obtinuerunt eos</p>
<p><span class=c>6</span> et Antiochum magnum regem Asiae qui eis pugnam intulerat habens

centum viginti elefantos et exercitum magnum valde contritum ab eis</p>
<p><span class=c>7</span> et quia ceperunt eum vivum et statuerunt ei ut daret ipse et

qui regnaverint post eum tributum magnum et daret obsides et constitutum</p>
<p><span class=c>8</span> et regionem Medorum et Lydos et Medos de optimis regionibus

eorum et acceptas eas ab illis dederunt Eumeni regi</p>
<p><span class=c>9</span> et quia qui erant apud Elladam voluerunt ire et tollere eos et

innotuit sermo his</p>
<p><span class=c>10</span> et miserunt ad eos ducem unum et pugnaverunt contra illos et

ceciderunt ex eis multi et captivas duxerunt uxores eorum et filios et

diripuerunt eos et terram eorum possederunt et destruxerunt muros eorum et in

servitutem illos redegerunt usque in hunc diem</p>
<p><span class=c>11</span> et residua regna et insulas quae aliquando restiterant illis

exterminaverunt et in potestatem redegerunt</p>
<p><span class=c>12</span> cum amicis autem suis et qui in ipsis requiem habebant

conservaverunt amicitiam et obtinuerunt regna quae erant proxima et quae longe

quia quicumque audiebant nomen eorum timebant eos</p>
<p><span class=c>13</span> quibus vero vellent auxilio esse ut regnarent regnabant et

exaltati sunt valde</p>
<p><span class=c>14</span> et in omnibus istis nemo portabat diadema nec induebatur

purpura ut magnificaretur in ea</p>
<p><span class=c>15</span> et quia curiam fecerunt sibi et cotidie consulebant trecentos

viginti consilium agentes semper de multitudine ut quae digna sunt gerant</p>
<p><span class=c>16</span> et committunt uni homini magistratum suum per singulos annos

dominari universae terrae suae et omnes oboediunt uni et non est invidia neque

zelus inter eos</p>
<p><span class=c>17</span> et elegit Iudas Eupolemum filium Iohannis filii Iacob et

Iasonem filium Eleazari et misit eos Romam constituere cum illis amicitiam et

societatem</p>
<p><span class=c>18</span> et ut auferrent ab eis iugum Graecorum quia viderunt quod in

servitutem premerent regnum Israhel</p>
<p><span class=c>19</span> et abierunt Romam viam multam valde et introierunt curiam et

dixerunt</p>
<p><span class=c>20</span> Iudas Macchabeus et fratres eius et populus Iudaeorum miserunt

nos ad vos statuere vobiscum societatem et pacem et conscribi nos socios et

amicos vestros</p>
<p><span class=c>21</span> et placuit sermo in conspectu eorum</p>
<p><span class=c>22</span> et hoc rescriptum quod rescripserunt in tabulis aereis et

miserunt Hierusalem ut esset apud eos ibi memoriale pacis et societatis</p>
<p><span class=c>23</span> bene sit Romanis et genti Iudaeorum in mari et in terra in

aeternum gladiusque et hostis procul sit ab eis</p>
<p><span class=c>24</span> quod si institerit bellum Romanis prius aut omnibus sociis

eorum in omni dominatione eorum</p>
<p><span class=c>25</span> auxilium feret gens Iudaeorum prout tempus dictaverit corde

pleno</p>
<p><span class=c>26</span> et proeliantibus non dabunt neque subministrabunt triticum

arma pecuniam naves sicut placuit Romanis et custodient mandata eorum nihil ab

eis accipientes</p>
<p><span class=c>27</span> similiter autem et si genti Iudaeorum prius acciderit bellum

adiuvabunt Romani ex animo prout eis tempus permiserit</p>
<p><span class=c>28</span> et adiuvantibus non dabitur triticum arma pecunia naves sicut

placuit Romanis et custodiant mandata eorum absque dolo</p>
<p><span class=c>29</span> secundum haec verba constituerunt Romani populo Iudaeorum</p>
<p><span class=c>30</span> quod si post haec verba hii aut illi addere vel demere ad haec

aliquid voluerint facient ex proposito suo et quaecumque addiderint vel

dempserint rata erunt</p>
<p><span class=c>31</span> sed et de malis quae Demetrius rex fecit in eos scripsimus ei

dicentes quare gravasti iugum tuum super amicos nostros et socios Iudaeos</p>
<p><span class=c>32</span> si ergo iterum adierint nos adversum te faciemus illis

iudicium et pugnabimus tecum mari terraque</p>
<p><span class=gl>9</span> interea ubi audivit Demetrius quia cecidit Nicanor et

exercitus eius in proelio adposuit Bacchidem et Alchimum rursum mittere in

Iudaeam et dextrum cornu cum illis</p>
<p><span class=c>2</span> et abierunt viam quae ducit in Galgala et castra posuerunt in

Mesaloth quae est in Arbellis et occupaverunt eam et peremerunt animas hominum

multas</p>
<p><span class=c>3</span> et mense primo anni centesimi quinquagesimi et secundi

adplicuerunt exercitum ad Hierusalem</p>
<p><span class=c>4</span> et surrexerunt et abierunt in Berea viginti milia virorum et

duo milia equitum</p>
<p><span class=c>5</span> et Iudas castra posuerat in Laisa et tria milia viri cum eo

electi</p>
<p><span class=c>6</span> et viderunt multitudinem exercitus quia multi sunt et timuerunt

valde et multi subtraxerunt se de castris et non remanserunt ex eis nisi

octingenti viri</p>
<p><span class=c>7</span> et vidit Iudas quod defluxit exercitus suus et bellum

perurguebat eum confractus est corde quia non habebat tempus congregandi eos et

dissolutus est</p>
<p><span class=c>8</span> et dixit his qui residui erant surgamus et eamus ad adversarios

nostros si poterimus pugnare adversus eos</p>
<p><span class=c>9</span> et avertebant eum dicentes non poterimus sed liberemus animas

nostras modo et revertemur ad fratres nostros et pugnabimus adversus eos nos

autem pauci sumus</p>
<p><span class=c>10</span> et ait Iudas absit istam rem facere ut fugiamus ab eis et si

adpropiavit tempus nostrum moriamur in virtute propter fratres nostros et non

inferamus crimen gloriae nostrae</p>
<p><span class=c>11</span> et movit exercitus de castris et steterunt illis obviam et

divisi sunt equites in duas partes et fundibalarii et sagittarii praeibant

exercitum et primi certaminis omnes potentes</p>
<p><span class=c>12</span> Bacchides autem erat in dextro cornu et proximavit legio ex

duabus partibus et clamabant tubis</p>
<p><span class=c>13</span> exclamaverunt autem et hii qui erant ex parte Iudae etiam ipsi

et commota est terra a voce exercituum et commissum est proelium a mane usque

ad vesperam</p>
<p><span class=c>14</span> et vidit Iudas quia firmior est pars exercitus Bacchidis in

dextris et convenerunt cum ipso omnes constantes corde</p>
<p><span class=c>15</span> et contrita est dextra pars ab eis et persecutus est eos usque

ad montem Azoti</p>
<p><span class=c>16</span> et qui in sinistro cornu erant viderunt quod contritum est

dextrum cornu et secuti sunt post Iudam et qui cum ipso erant a tergo</p>
<p><span class=c>17</span> et ingravatum est proelium et ceciderunt vulnerati multi ex

his et illis</p>
<p><span class=c>18</span> et Iudas cecidit et ceteri fugerunt</p>
<p><span class=c>19</span> et Ionathas et Simon tulerunt Iudam fratrem suum in Modin</p>
<p><span class=c>20</span> et fleverunt eum omnis populus Israhel planctu magno et

lugebant dies multos</p>
<p><span class=c>21</span> et dixerunt quomodo cecidit potens qui salvum faciebat Israhel</p>
<p><span class=c>22</span> et cetera verba Iudae bellorum et virtutum quas fecit non sunt

descripta multa enim erant valde</p>
<p><span class=c>23</span> et factum est post obitum Iudae emerserunt iniqui in omnibus

finibus Israhel et exorti sunt omnes qui operabantur iniquitatem</p>
<p><span class=c>24</span> in diebus illis facta est fames magna valde et tradidit se

Bacchidi omnis regio eorum cum ipsis</p>
<p><span class=c>25</span> et elegit Bacchides impios viros et constituit eos dominos

regionis</p>
<p><span class=c>26</span> et exquirebant et perscrutabantur amicos Iudae et adducebant

eos ad Bacchidem et vindicabat in illos et inludebat</p>
<p><span class=c>27</span> et facta est tribulatio magna in Israhel qualis non fuit ex

qua die non est visus propheta in Israhel</p>
<p><span class=c>28</span> et congregati sunt omnes amici Iudae et dixerunt Ionathae</p>
<p><span class=c>29</span> ex quo frater tuus Iudas defunctus est vir similis ei non est

qui exeat contra inimicos Bacchidem et eos qui inimici sunt genti nostrae</p>
<p><span class=c>30</span> nunc itaque te elegimus hodie esse nobis principem et ducem ad

bellandum bellum nostrum</p>
<p><span class=c>31</span> et suscepit Ionathas tempore illo principatum et surrexit loco

Iudae fratris sui</p>
<p><span class=c>32</span> et cognovit Bacchides et quaerebat eum occidere</p>
<p><span class=c>33</span> et cognovit Ionathas et Simon frater eius et omnes qui cum eo

erant et fugerunt in desertum Thecuae et consederunt ad aquam lacus Asphar</p>
<p><span class=c>34</span> et cognovit Bacchides et die sabbatorum venit ipse et omnis

exercitus eius trans Iordanem</p>
<p><span class=c>35</span> et misit fratrem suum ducem populi et rogavit Nabatheos amicos

suos ut commendaret illis adparatum suum qui erat copiosus</p>
<p><span class=c>36</span> et exierunt filii Iambri ex Madabas et conprehenderunt

Iohannem et omnia quae habebat et abierunt habentes ea</p>
<p><span class=c>37</span> post haec verba renuntiatum est Ionathae et Simoni fratri eius

quia filii Iambri faciunt nuptias magnas et ducunt sponsam ex Nadaba filiam

unius de magnis principibus Chanaan cum ambitione magna</p>
<p><span class=c>38</span> et recordati sunt sanguinis Iohannis fratris sui et

ascenderunt et absconderunt se sub tegumento montis</p>
<p><span class=c>39</span> et levaverunt oculos suos et viderunt et ecce tumultus et

adparatus multus et sponsus processit et amici eius et fratres eius obviam

illis cum tympanis et musicis et armis multis</p>
<p><span class=c>40</span> et surrexerunt ad eos cum insidiis et occiderunt eos et

ceciderunt multi vulnerati et residui fugerunt in montem et acceperunt omnia

spolia eorum</p>
<p><span class=c>41</span> et conversae sunt nuptiae in luctum et vox musicorum ipsorum

in lamentum</p>
<p><span class=c>42</span> et vindicaverunt vindicta sanguinem fratris sui et reversi

sunt ad ripam Iordanis</p>
<p><span class=c>43</span> et audivit Bacchides et venit die sabbatorum usque ad oram

Iordanis in virtute multa</p>
<p><span class=c>44</span> et dixit ad suos Ionathas surgamus et pugnemus contra inimicos

nostros non est enim hodie sicut heri et nudius tertius</p>
<p><span class=c>45</span> ecce enim bellum ex adverso aqua vero Iordanis hinc et inde et

ripae et paludes et saltus et non est locus devertendi</p>
<p><span class=c>46</span> nunc ergo clamate in caelum ut liberemini de manu inimicorum

vestrorum et commissum est bellum</p>
<p><span class=c>47</span> et extendit Ionatha manum suam percutere Bacchidem et devertit

ab eo retro</p>
<p><span class=c>48</span> et desiluit Ionathan et transnataverunt ad eos Iordanem</p>
<p><span class=c>49</span> et ceciderunt de parte Bacchidis die illa mille viri et

reversi sunt Hierusalem</p>
<p><span class=c>50</span> et aedificaverunt civitates munitas in Iudaea munitionem quae

erat in Hiericho et in Ammaum et in Bethoron et Bethel et Tamnatan et Phara et

Thopo muris excelsis et portis et seris</p>
<p><span class=c>51</span> et posuit custodiam in eis ut inimicitias exercerent in

Israhel</p>
<p><span class=c>52</span> et munivit civitatem Bethsuram et Gazara et arcem et posuit in

eis auxilia et adparatum escarum</p>
<p><span class=c>53</span> et accepit filios principum regionis obsides et posuit eos in

arce in Hierusalem in custodia</p>
<p><span class=c>54</span> et anno centesimo quinquagesimo tertio mense secundo praecepit

Alchimus destrui muros domus sanctae interioris et destrui opera prophetarum et

coepit destruere</p>
<p><span class=c>55</span> in tempore illo percussus est Alchimus et inpedita sunt opera

illius et obclusum est os eius et dissolutus est paralysin nec ultra loqui

potuit verbum et mandare de domo sua</p>
<p><span class=c>56</span> et mortuus est Alchimus in tempore illo cum tormento magno</p>
<p><span class=c>57</span> et vidit Bacchides quoniam mortuus est Alchimus et reversus

est ad regem et siluit terra annis duobus</p>
<p><span class=c>58</span> et cogitaverunt omnes iniqui dicentes ecce Ionathas et qui cum

eo sunt in silentio habitant confidentes nunc ergo adducamus Bacchidem et

conprehendet eos omnes in una nocte</p>
<p><span class=c>59</span> et abierunt et consilium ei dederunt</p>
<p><span class=c>60</span> et surrexit ut veniret cum exercitu multo et misit occulte

epistulas sociis suis qui erant in Iudaea ut conprehenderent Ionathan et eos

qui cum eo erant sed non potuerunt quia innotuit eis consilium eorum</p>
<p><span class=c>61</span> et adprehendit de viris regionis qui principes erant malitiae

quinquaginta viros et occidit eos</p>
<p><span class=c>62</span> et secessit Ionathas et Simon et qui cum eo erant in Bethbessi

quae est in deserto et struxit diruta eius et firmaverunt eam</p>
<p><span class=c>63</span> et agnovit Bacchides et congregavit universam multitudinem

suam et his qui de Iuda erant denuntiavit</p>
<p><span class=c>64</span> et venit et castra posuit desuper a Bethbesse et obpugnavit

eam dies multos et fecit machinas</p>
<p><span class=c>65</span> et reliquit Ionathas Simonem fratrem suum in civitate et exiit

in regionem et venit cum numero</p>
<p><span class=c>66</span> et percussit Odaren et fratres eius et filios Phaseron in

tabernaculo ipsorum et coepit caedere et crescere in virtutibus</p>
<p><span class=c>67</span> Simon vero et qui cum ipso erant exierunt de civitate et

succenderunt machinas</p>
<p><span class=c>68</span> et pugnaverunt contra Bacchidem et contritus est ab eis et

adflixerunt eum valde quoniam consilium eius et congressus eius erat inanis</p>
<p><span class=c>69</span> et iratus contra viros iniquos qui ei consilium dederant ut

veniret in regionem ipsorum multos ex eis occidit ipse autem cogitavit cum

reliquis abire in regionem suam</p>
<p><span class=c>70</span> et cognovit Ionathas et misit ad eum legatos conponere cum

ipso pacem et reddere ei captivitatem</p>
<p><span class=c>71</span> et libenter accepit et fecit secundum verba eius et iuravit

nihil se ei facturum mali omnibus diebus vitae eius</p>
<p><span class=c>72</span> et reddidit ei captivitatem quam prius erat praedatus de terra

Iuda et conversus abiit in terram suam et non adposuit amplius venire in fines

eius</p>
<p><span class=c>73</span> et cessavit gladius ex Israhel et habitavit Ionathas in

Machemas et coepit Ionathas ibi iudicare populum et exterminavit impios ex

Israhel</p>
<p><span class=gl>10</span> et anno centesimo sexagesimo ascendit Alexander Antiochi

filius qui cognominatus est Nobilis et occupavit Ptolomaidam et receperunt eum

et regnavit illic</p>
<p><span class=c>2</span> et audivit Demetrius rex et congregavit exercitum valde

copiosum et exivit obviam illi in proelium</p>
<p><span class=c>3</span> et misit Demetrius ad Ionathan epistulam verbis pacificis ut

magnificaret eum</p>
<p><span class=c>4</span> dixit enim anticipemus pacem facere cum eo priusquam faciat cum

Alexandro adversus nos</p>
<p><span class=c>5</span> recordabitur enim omnium quae fecimus in eum et in fratrem eius

et in gentem eius</p>
<p><span class=c>6</span> et dedit ei potestatem congregandi exercitum et fabricare arma

et esse ipsum socium eius et obsides qui erant in arce iussit tradi ei</p>
<p><span class=c>7</span> et venit Ionathas in Hierusalem et legit epistulas in auditu

omnis populi et eorum qui in arce erant</p>
<p><span class=c>8</span> et timuerunt timore magno quoniam audierunt quod dedit ei rex

in potestatem congregandi exercitum</p>
<p><span class=c>9</span> et traditi sunt Ionathae obsides et reddidit eos parentibus

suis</p>
<p><span class=c>10</span> et habitavit Ionathas in Hierusalem et coepit aedificare et

innovare civitatem</p>
<p><span class=c>11</span> et dixit facientibus opera ut struerent muros et montem Sion

in circuitu lapidibus quadratis ad munitionem et ita fecerunt</p>
<p><span class=c>12</span> et fugerunt alienigenae qui erant in munitionibus quas

aedificaverat Bacchides</p>
<p><span class=c>13</span> et reliquit unusquisque locum suum et abiit in terram suam</p>
<p><span class=c>14</span> tantum in Bethsuram remanserant aliqui ex his qui reliquerant

legem et praecepta Dei erat enim haec eis ad refugium</p>
<p><span class=c>15</span> et audivit Alexander rex promissa quae promisit Demetrius

Ionathae et narraverunt ei proelia et virtutes quas ipse fecit et fratres eius

et labores quos laboraverunt</p>
<p><span class=c>16</span> et ait numquid inveniemus aliquem virum talem et nunc faciemus

eum amicum et socium nostrum</p>
<p><span class=c>17</span> et scripsit epistulam et misit ei secundum haec verba dicens</p>
<p><span class=c>18</span> rex Alexander fratri Ionathae salutem</p>
<p><span class=c>19</span> audivimus de te quod vir potens viribus et aptus es ut sis

amicus noster</p>
<p><span class=c>20</span> et nunc constituimus te hodie summum sacerdotem gentis tuae et

ut amicus regis voceris et misit ei purpuram et coronam auream ut quae nostra

sunt sentias et conserves amicitias ad nos</p>
<p><span class=c>21</span> et induit se Ionathas stolam sanctam septimo mense anno

centesimo sexagesimo in die sollemni scenophegiae et congregavit exercitum et

fecit arma copiosa</p>
<p><span class=c>22</span> et audivit Demetrius verba ista et contristatus est et ait</p>
<p><span class=c>23</span> quid hoc fecimus quod praeoccupavit nos Alexander adprehendere

amicitiam Iudaeorum ad munimen sui</p>
<p><span class=c>24</span> scribam et ego illi verba deprecatoria et dignitates et dona

ut sit mecum in adiutorio</p>
<p><span class=c>25</span> et scripsit in haec verba rex Demetrius genti Iudaeorum

salutem</p>
<p><span class=c>26</span> quoniam servastis ad nos pactum et mansistis in amicitia

nostra et non accessistis ad inimicos nostros audivimus et gavisi sumus</p>
<p><span class=c>27</span> et nunc perseverate adhuc conservare ad nos fidem et

retribuemus vobis bona pro his quae fecistis nobiscum</p>
<p><span class=c>28</span> et remittemus vobis praestationes multas et dabimus vobis

donationes</p>
<p><span class=c>29</span> et nunc absolvo vos et omnes Iudaeos a tributis et pretia

salis indulgeo et coronas remitto et tertias seminis</p>
<p><span class=c>30</span> et dimidiam partem fructus ligni quod est portionis meae

relinquo vobis ex hodierno et deinceps ne accipiatur a terra Iuda et a tribus

civitatibus quae additae sunt illi ex Samaria et Galilea ex hodierna die et in

totum tempus</p>
<p><span class=c>31</span> et Hierusalem sit sancta et libera cum finibus suis et decimae

et tributa ipsius sint</p>
<p><span class=c>32</span> remitto etiam potestatem arcis quae est in Hierusalem et do

eam summo sacerdoti et constituat in ea viros quoscumque ipse elegerit qui

custodiant eam</p>
<p><span class=c>33</span> et omnem animam Iudaeorum quae captiva est a terra Iuda in

omni regno meo relinquo liberam gratis ut omnes a tributis resolvantur etiam

pecorum suorum</p>
<p><span class=c>34</span> et omnes dies sollemnes et sabbata et neomeniae et dies

decreti et tres dies ante diem sollemnem et tres post diem sollemnem sint omnes

inmunitatis et remissionis omnibus Iudaeis qui sunt in regno meo</p>
<p><span class=c>35</span> et nemo potestatem agere aliquid habeat et movere negotii

adversus aliquem eorum in omni causa</p>
<p><span class=c>36</span> et ut adscribantur ex Iudaeis in exercitu regis ad triginta

milia virorum et dabuntur illis copiae ut oportet omnibus exercitibus regis et

ex ipsis ordinabuntur qui sint in munitionibus regis magni</p>
<p><span class=c>37</span> et ex his constituentur supra negotia regni quae aguntur ex

fide et principes sint ex eis et ambulent legibus suis sicut praecepit rex in

terra Iuda</p>
<p><span class=c>38</span> et tres civitates quae additae sunt Iudaeae ex regione

Samariae cum Iudaea reputentur ut sint sub uno et non oboediant aliae potestati

nisi summi sacerdotis</p>
<p><span class=c>39</span> Ptolomaidam et confines eius quas dedi donum sanctis qui sunt

in Hierusalem ad necessarios sumptus sanctorum</p>
<p><span class=c>40</span> et ego singulis annis dabo quindecim milia siclorum argenti de

rationibus regis quae me contingunt</p>
<p><span class=c>41</span> et omne quod reliquum fuit quod non reddiderant qui super

negotia erant annis prioribus ex hoc dabunt in opera domus</p>
<p><span class=c>42</span> et super haec quinque milia siclorum argenti quae accipiebant

de sanctorum ratione per singulos annos et haec ad sacerdotes pertineant qui

ministerio funguntur</p>
<p><span class=c>43</span> et quicumque fugerint in templum quod est in Hierosolymis et

in omnibus finibus eius obnoxios regi in omni negotio dimittatis et universa

quae sunt eis in regno meo libera habeant</p>
<p><span class=c>44</span> et ad aedificanda vel restauranda opera sanctorum sumptus

dabuntur de ratione regis</p>
<p><span class=c>45</span> et ad extruendos muros Hierusalem et communiendos in circuitu

sumptus dabuntur de ratione regis et ad construendos muros in Iudaea</p>
<p><span class=c>46</span> ut audivit autem Ionathas et populus sermones istos non

crediderunt eis nec receperunt eos quia recordati sunt malitiae magnae quam

fecerat in Israhel et tribulaverat eos valde</p>
<p><span class=c>47</span> et conplacuit eis in Alexandrum quia ipse fuerat eis princeps

sermonum pacis et ipsi auxilium ferebant omnibus diebus</p>
<p><span class=c>48</span> et congregavit Alexander rex exercitum magnum et admovit

castra ad Demetrium</p>
<p><span class=c>49</span> et commiserunt proelium reges et fugit exercitus Alexandri et

insecutus est eum Demetrius et incubuit super eos</p>
<p><span class=c>50</span> et invaluit proelium nimis donec occidit sol et cecidit

Demetrius in illa die</p>
<p><span class=c>51</span> et misit Alexander ad Ptolomeum regem Aegypti legatos secundum

haec verba dicens</p>
<p><span class=c>52</span> quoniam ingressus sum in regnum meum et sedi in sede patrum

meorum et obtinui principatum et contrivi Demetrium et possedi regionem nostram</p>
<p><span class=c>53</span> et commisi cum eo pugnam et contritus est ipse et castra eius

a nobis et sedimus in sede regni eius</p>
<p><span class=c>54</span> et nunc statuamus ad invicem amicitiam et da mihi filiam tuam

uxorem et ero gener tuus et ipsi dignitatem</p>
<p><span class=c>55</span> et respondit Ptolomeus rex dicens felix dies in qua reversus

es ad terram patrum tuorum et sedisti in sede regni eorum</p>
<p><span class=c>56</span> et nunc faciam tibi quae scripsisti sed occurre Ptolomaidae ut

videamus nos invicem et spondeam tibi sicut dixisti</p>
<p><span class=c>57</span> et exiit Ptolomeus de Aegypto ipse et Cleopatra filia eius et

venit Ptolomaidae anno centesimo sexagesimo secundo</p>
<p><span class=c>58</span> et occurrit ei Alexander rex et dedit ei Cleopatram filiam

suam et fecit nuptias eius Ptolomaidae sicut reges in magna gloria</p>
<p><span class=c>59</span> et scripsit rex Alexander Ionathae ut veniret obviam sibi</p>
<p><span class=c>60</span> et abiit cum gloria Ptolomaidem et occurrit ibi duobus regibus

et dedit illis argentum multum et aurum et dona et invenit gratiam in conspectu

eorum</p>
<p><span class=c>61</span> et convenerunt adversus eum viri pestilentes ex Israhel viri

iniqui interpellantes adversus eum et non intendit ad eos rex</p>
<p><span class=c>62</span> et iussit expoliari Ionathan vestimentis suis et induit eum

purpura et ita fecerunt et conlocavit eum rex sedere secum</p>
<p><span class=c>63</span> dixitque principibus exite cum eo in medio civitatis et

praedicate ut nemo interpellet adversus eum de ullo negotio nec quisquam ei

molestus sit de ulla ratione</p>
<p><span class=c>64</span> et factum est ut viderunt qui interpellabant gloriam eius quae

praedicabatur et opertum eum purpura fugerunt omnes</p>
<p><span class=c>65</span> et magnificavit eum rex et scripsit eum inter primos amicos et

posuit eum ducem et participem principatus</p>
<p><span class=c>66</span> et reversus est Ionathan in Hierusalem cum pace et laetitia</p>
<p><span class=c>67</span> in anno centesimo sexagesimo quinto venit Demetrius filius

Demetrii a Creta in terram patrum suorum</p>
<p><span class=c>68</span> et audivit Alexander rex et contristatus est valde et reversus

est Antiochiam</p>
<p><span class=c>69</span> et constituit Demetrius Apollonium qui praeerat Coelesyriae et

congregavit exercitum magnum et accessit ad Iamniam et misit ad Ionathan summum

sacerdotem</p>
<p><span class=c>70</span> dicens tu solus resistis nobis ego autem factus sum in derisum

et in obprobrium propterea quia tu potestatem exerces in montibus</p>
<p><span class=c>71</span> nunc ergo si confidis in virtutibus tuis descende ad nos in

campum et conparemus illic invicem quia mecum est virtus bellorum</p>
<p><span class=c>72</span> interroga et disce qui sim ego et ceteri qui auxilio sunt mihi

qui et dicunt quia non potest stare pes vester ante faciem nostram quia bis in

fugam conversi sunt patres tui in terra sua</p>
<p><span class=c>73</span> et nunc quomodo poteris sustinere equitatum exercitum tantum

in campo ubi non est lapis neque saxum neque locus fugiendi</p>
<p><span class=c>74</span> ut audivit autem Ionathas sermones Apollonii motus est animo

et elegit decem milia virorum et exiit ab Hierusalem et concurrit ei Simon

frater eius in adiutorium</p>
<p><span class=c>75</span> et adplicuerunt castra in Ioppen et exclusit eum a civitate

quia custodia Apollonii Ioppe erat et obpugnavit eam</p>
<p><span class=c>76</span> et exterriti qui erant intra civitatem aperuerunt ei et

obtinuit Ionathas Ioppen</p>
<p><span class=c>77</span> et audivit Apollonius et admovit tria milia equitum et

exercitum multum</p>
<p><span class=c>78</span> et abiit Azotum tamquam iter faciens et statim exiit in campum

eo quod haberet multitudinem equitum et confideret in eis et insecutus est eum

Ionathas in Azotum et proelium commiserunt</p>
<p><span class=c>79</span> et reliquit Apollonius in castris mille equites post eos

occulte</p>
<p><span class=c>80</span> et cognovit Ionathas quoniam sunt insidiae post se et

circuierunt castra eius a mane usque ad vesperam</p>
<p><span class=c>81</span> populus autem stabat sicut praecepit Ionathas et laboraverunt

equi eorum</p>
<p><span class=c>82</span> et eiecit Simon exercitum suum et commisit contra legionem

equites enim fatigati erant et contriti sunt ab eo et fugerunt</p>
<p><span class=c>83</span> et qui dispersi sunt in campum fugerunt in Azotum et

intraverunt in Bethdagon idolum suum ut se liberarent</p>
<p><span class=c>84</span> et succendit Ionathas Azotum et civitates quae erant in

circuitu eius et accepit spolia eorum et templum Dagon et eos qui fugerunt in

illud succendit igni</p>
<p><span class=c>85</span> et fuerunt qui ceciderunt gladio cum his qui succensi sunt

fere octo milia virorum</p>
<p><span class=c>86</span> et movit inde Ionathas castra et adplicuit ea Ascalona et exierunt

de civitate obviam illi in magna gloria</p>
<p><span class=c>87</span> et reversus est Ionathas in Hierusalem cum suis habentibus

spolia multa</p>
<p><span class=c>88</span> et factum est ut audivit Alexander rex sermones istos addidit

adhuc glorificare Ionathan</p>
<p><span class=c>89</span> et misit ei fibulam auream sicuti est consuetudo dari cognatis

regum et dedit ei Accaron et omnes fines eius in possessionem</p>
<p><span class=gl>11</span> et rex Aegypti congregavit exercitum sicut harena quae est

circa ora maris et naves multas et quaerebat obtinere regnum Alexandri dolo et

addere illud regno suo</p>
<p><span class=c>2</span> et exiit in Syriam verbis pacificis et aperiebant ei quia

mandaverat Alexander rex exire ei obviam eo quod socer suus esset</p>
<p><span class=c>3</span> cum introiret autem civitatem Ptolomeus ponebat custodias

militum in singulis civitatibus</p>
<p><span class=c>4</span> et ut adpropiavit Azoto ostenderunt ei templum Dagon succensum

et Azotum et cetera eius demolita et corpora proiecta et eorum qui caesi erant

in bello tumulos quos fecerat secus viam</p>
<p><span class=c>5</span> et narraverunt regi quia haec fecit Ionathas ut invidiam

facerent ei et tacuit rex</p>
<p><span class=c>6</span> et occurrit Ionathas regi in Ioppen cum gloria et invicem se

salutaverunt et dormierunt illic</p>
<p><span class=c>7</span> et abiit Ionathas cum rege usque ad fluvium qui vocatur

Eleutherus et reversus est Hierusalem</p>
<p><span class=c>8</span> rex autem Ptolomeus obtinuit dominium civitatum usque Seleuciam

maritimam et cogitabat in Alexandrum consilia mala</p>
<p><span class=c>9</span> et misit legatos ad Demetrium dicens veni conponamus inter nos

pactum et dabo tibi filiam meam quam habet Alexander et regnabis in regno

patris tui</p>
<p><span class=c>10</span> paenituit enim me quod dederim illi filiam meam quaesivit enim

me occidere</p>
<p><span class=c>11</span> et vituperavit eum propterea quod concupierat regnum eius</p>
<p><span class=c>12</span> et abstulit filiam suam et dedit eam Demetrio et abalienavit

se ab Alexandro et manifestae factae sunt inimicitiae eius</p>
<p><span class=c>13</span> et intravit Ptolomeus Antiochiam et inposuit duo diademata

capiti suo Aegypti et Asiae</p>
<p><span class=c>14</span> Ptolomeus autem rex erat in Cilicia illis temporibus quia

rebellabant qui erant in locis illius</p>
<p><span class=c>15</span> et audivit Alexander et venit ad eum in bello et produxit

Ptolomeus rex exercitum et occurrit ei in manu valida et fugavit eum</p>
<p><span class=c>16</span> et fugit Alexander in Arabiam ut ibi protegeretur rex autem

Ptolomeus exaltatus est</p>
<p><span class=c>17</span> et abstulit Gaddihel Arabs caput Alexandri et misit Ptolomeo</p>
<p><span class=c>18</span> et rex Ptolomeus mortuus est in die tertia et qui erant in

munitionibus perierunt ab his qui erant intra castra</p>
<p><span class=c>19</span> et regnavit Demetrius anno centesimo sexagesimo septimo</p>
<p><span class=c>20</span> in diebus illis congregavit Ionathas eos qui erant in Iudaea

ut expugnarent arcem quae est in Hierusalem et fecerunt contra eam machinas

multas</p>
<p><span class=c>21</span> et abierunt quidam qui oderant gentem suam viri iniqui ad

regem et renuntiaverunt ei quod Ionathas obsideret arcem</p>
<p><span class=c>22</span> et ut audivit iratus est et statim venit Ptolomaidam et

scripsit Ionathae ne obsideret sed occurreret sibi ad conloquium festinato</p>
<p><span class=c>23</span> ut audivit autem Ionathas iussit obsideri et elegit de

senioribus Israhel et de sacerdotibus et dedit se periculo</p>
<p><span class=c>24</span> et accepit aurum et argentum et vestem et alia xenia multa et

abiit ad regem Ptolomaidae et invenit gratiam in conspectu eius</p>
<p><span class=c>25</span> et interpellabant adversus eum quidam iniqui ex gente sua</p>
<p><span class=c>26</span> et fecit ei rex sicut fecerant ei qui ante ipsum fuerant et

exaltavit eum ante conspectu amicorum omnium</p>
<p><span class=c>27</span> et statuit ei principatum sacerdotii et quaecumque alia habuit

prius pretiosa et fecit eum principem amicorum</p>
<p><span class=c>28</span> et postulavit Ionathas a rege ut inmunem faceret Iudaeam

toparcias id est et Samariam et promisit ei talenta trecenta</p>
<p><span class=c>29</span> et consensit rex et scripsit Ionathae epistulas de his omnibus

hunc modum continentes</p>
<p><span class=c>30</span> rex Demetrius Ionathae fratri salutem et genti Iudaeorum</p>
<p><span class=c>31</span> exemplum epistulae quam scripsimus Lastheni parenti nostro de

vobis misimus ad vos ut sciretis</p>
<p><span class=c>32</span> rex Demetrius Lastheni parenti salutem</p>
<p><span class=c>33</span> genti Iudaeorum amicis nostris et conservantibus quae iusta

sunt apud nos decrevimus benefacere propter benignitatem ipsorum quam erga nos

habent</p>
<p><span class=c>34</span> statuimus ergo illis omnes fines Iudaeae et tres civitates

Lyddam et Ramathae quae additae sunt Iudaeae ex Samaria et omnes confines earum

sequestra omnibus sacrificantibus in Hierosolymis pro his quae ab eis rex

accipiebat per singulos annos et pro fructibus terrae et pomorum</p>
<p><span class=c>35</span> et alia quae ad nos pertinebant decimarum et tributorum ex hoc

tempore remittimus eis et areas salinarum et coronas quae nobis deferebantur</p>
<p><span class=c>36</span> omnia ipsis concedimus et nihil horum irritum erit ex hoc et

in omne tempus</p>
<p><span class=c>37</span> nunc ergo curate facere horum exemplum et detur Ionathae et

ponatur in monte sancto in loco celebri</p>
<p><span class=c>38</span> et vidit Demetrius rex quod siluit terra in conspectu suo et

nihil ei resistit dimisit totum exercitum suum unumquemque in locum suum

excepto peregrino exercitu quem contraxit ab insulis gentium et inimici erant

ei omnis exercitus patrum eius</p>
<p><span class=c>39</span> Tryfon autem erat quidam partium Alexandri prius et vidit

quoniam omnis exercitus murmurat contra Demetrium et iit ad Emalcuhel Arabum

qui nutriebat Antiochum filium Alexandri</p>
<p><span class=c>40</span> et adsidebat ei ut traderet eum ipsi ut regnaret loco patris

sui et enuntiavit ei quanta fecit Demetrius et inimicitias exercituum eius

adversum illum et mansit illic diebus multis</p>
<p><span class=c>41</span> et misit Ionathas ad Demetrium regem ut eicerent eos qui in

arce erant in Hierusalem et qui in praesidiis erant quia inpugnabant Israhel</p>
<p><span class=c>42</span> et misit Demetrius ad Ionathan dicens non haec tantum faciam

tibi et genti tuae sed gloria inlustrabo te et gentem tuam cum fuerit oportunum</p>
<p><span class=c>43</span> nunc ergo recte feceris si miseris viros in auxilium quia

discessit omnis exercitus meus</p>
<p><span class=c>44</span> et misit ei Ionathas tria milia virorum fortium Antiochiam et

venerunt ad regem et delectatus est rex in adventu eorum</p>
<p><span class=c>45</span> et convenerunt qui erant de civitate centum viginti milia

virorum et volebant interficere regem</p>
<p><span class=c>46</span> et fugit rex in aulam et occupaverunt qui erant de civitate

itinera civitatis et coeperunt pugnare</p>
<p><span class=c>47</span> et vocavit rex Iudaeos in auxilium et convenerunt omnes simul

ad eum et dispersi sunt omnes per civitatem</p>
<p><span class=c>48</span> et occiderunt in illa die centum milia hominum et succenderunt

civitatem et ceperunt spolia multa in illa die et liberaverunt regem</p>
<p><span class=c>49</span> et viderunt qui erant de civitate quod obtinuissent Iudaei

civitatem sicut volebant et infirmati sunt mente sua et clamaverunt ad regem

cum precibus dicentes</p>
<p><span class=c>50</span> da nobis dextras et cessent Iudaei obpugnantes nos et

civitatem</p>
<p><span class=c>51</span> et proiecerunt arma et fecerunt pacem et glorificati sunt

Iudaei in conspectu regis et in conspectu omnium qui erant in regno eius et

nominati sunt in regno et regressi sunt in Hierusalem habentes spolia multa</p>
<p><span class=c>52</span> et sedit Demetrius rex in sede regni sui et siluit terra in

conspectu eius</p>
<p><span class=c>53</span> et mentitus est omnia quaecumque dixit et alienavit se ab

Ionathan et non retribuit ei secundum beneficia quae sibi tribuerat et vexabat

eum valde</p>
<p><span class=c>54</span> post haec autem reversus est Tryfon et Antiochus cum eo puer

adulescens et regnavit et inposuit diadema</p>
<p><span class=c>55</span> et congregati sunt ad eum omnis exercitus quos disperserat

Demetrius et pugnaverunt contra eum et fugit et terga vertit</p>
<p><span class=c>56</span> et accepit Tryfon bestias et obtinuit Antiochiam</p>
<p><span class=c>57</span> et scripsit Antiochus adulescens Ionathae dicens constituo

tibi sacerdotium et constituo te super quattuor civitates ut sis de amicis

regis</p>
<p><span class=c>58</span> et misit illi vasa aurea et ministerium et dedit ei potestatem

bibendi in auro et esse in purpura et habere fibulam auream</p>
<p><span class=c>59</span> et Simonem fratrem eius constituit ducem a terminis Tyri usque

ad fines Aegypti</p>
<p><span class=c>60</span> et exiit Ionathas et perambulabat trans flumen civitates et

congregatus est ad eum omnis exercitus Syriae in auxilium et venit Ascalona et

occurrerunt ei de civitate honorifice</p>
<p><span class=c>61</span> et abiit inde Gazam et concluserunt se qui erant Gazae et

obsedit eam et succendit quae in circuitu erant civitates et praedatus est eas</p>
<p><span class=c>62</span> et rogaverunt Gazenses Ionathan et dedit illis dextram et

accepit filios eorum obsides et misit illos in Hierusalem et perambulavit

regionem usque Damascum</p>
<p><span class=c>63</span> et audivit Ionathas quia praevaricati sunt principes Demetrii

in Cades quae est in Galilea cum exercitu multo volentes eum removere a negotio

regni</p>
<p><span class=c>64</span> et occurrit illis fratrem autem suum Simonem reliquit intra

provinciam</p>
<p><span class=c>65</span> et adplicuit Simon ad Bethsuram et expugnabat eam diebus

multis et conclusit eos</p>
<p><span class=c>66</span> et postulaverunt ab eo dextras accipere et dedit illis et

eiecit eos inde et cepit civitatem et posuit in ea praesidium</p>
<p><span class=c>67</span> et Ionatha et castra eius adplicuerunt ad aquam Gennesar et

ante lucem vigilaverunt in campum Asor</p>
<p><span class=c>68</span> et ecce castra alienigenarum occurrebant in campo et tendebant

ei insidias in montibus ipse autem occurrit ex adverso</p>
<p><span class=c>69</span> insidiae vero exsurrexerunt de locis suis et commiserunt

proelium</p>
<p><span class=c>70</span> et fugerunt qui erant ex parte Ionathae omnes et nemo relictus

est ex eis nisi Matthathias filius Absolomi et Iudas filius Chalfi princeps

militiae exercitus</p>
<p><span class=c>71</span> et scidit Ionathas vestimenta sua et posuit terram in capite

suo et oravit</p>
<p><span class=c>72</span> et reversus est ad eos in proelium et convertit illos et

pugnaverunt</p>
<p><span class=c>73</span> et viderunt qui fugiebant partis illius et reversi sunt ad eum

et insequebantur cum eo usque Cades ad castra sua et pervenerunt usque illuc</p>
<p><span class=c>74</span> et ceciderunt de alienigenis in die illa tria milia virorum et

regressus est Ionatha in Hierusalem</p>
<p><span class=gl>12</span> et vidit Ionathas quia tempus eum iuvat et elegit viros et

misit Romam statuere et renovare cum eis amicitiam</p>
<p><span class=c>2</span> et ad Spartas et ad alia loca misit epistulas secundum eandem

formam</p>
<p><span class=c>3</span> et abierunt Romam et intraverunt in curiam et dixerunt Ionathas

summus sacerdos et gens Iudaeorum miserunt nos ut renovetis amicitiam et

societatem secundum pristinam</p>
<p><span class=c>4</span> et dederunt illis epistulas ad ipsos per loca ut deducerent eos

in terram Iuda cum pace</p>
<p><span class=c>5</span> et hoc exemplum epistularum quas scripsit Ionathas Spartiatis</p>
<p><span class=c>6</span> Ionathas summus sacerdos et seniores gentis et sacerdotes et

reliquus populus Iudaeorum Spartiatis fratribus salutem</p>
<p><span class=c>7</span> iam pridem missae erant epistulae ad Onian summum sacerdotem a

Dario qui regnabat apud vos quoniam estis fratres nostri sicut rescriptum

continet quod subiectum est</p>
<p><span class=c>8</span> et suscepit Onias virum qui fuerat missus cum honore et accepit

epistulas in quibus significabatur de societate et amicitia</p>
<p><span class=c>9</span> nos cum nullo horum indigeremus habentes solacio sanctos libros

qui sunt in manibus nostris</p>
<p><span class=c>10</span> maluimus mittere ad vos renovare fraternitatem et amicitiam ne

forte alieni efficiamur a vobis multa enim tempora transierunt ex quo misistis

ad nos</p>
<p><span class=c>11</span> nos ergo in omni tempore sine intermissione in diebus

sollemnibus et ceteris quibus oportet memores sumus vestri in sacrificiis quae

offerimus et observationibus sicut fas est et decet meminisse fratrum</p>
<p><span class=c>12</span> laetamur itaque de gloria vestra</p>
<p><span class=c>13</span> nos autem circumdederunt multae tribulationes et multa proelia

et inpugnaverunt nos reges qui sunt in circuitu nostro</p>
<p><span class=c>14</span> noluimus ergo vobis molesti esse neque ceteris sociis et

amicis nostris in his proeliis</p>
<p><span class=c>15</span> habuimus enim de caelo auxilium et liberati sumus nos et

humiliati sunt inimici nostri</p>
<p><span class=c>16</span> elegimus itaque Numenium Antiochi et Antipatrum Iasonis filium

et misimus ad Romanos renovare cum eis amicitiam et societatem pristinam</p>
<p><span class=c>17</span> mandavimus itaque eis ut veniant etiam ad vos et salutent vos

ut reddant vobis epistulas nostras de innovatione fraternitatis nostrae</p>
<p><span class=c>18</span> et nunc bene facietis respondentes nobis ad haec</p>
<p><span class=c>19</span> et hoc rescriptum epistularum quod miserat Onias</p>
<p><span class=c>20</span> rex Spartiarum Onias Ionathae sacerdoti magno salutem</p>
<p><span class=c>21</span> inventum est in scriptura de Spartiatis et Iudaeis quoniam

sunt fratres et quia sunt de genere Abraham</p>
<p><span class=c>22</span> et nunc ex quo haec cognovimus bene facitis scribentes nobis

de pace vestra</p>
<p><span class=c>23</span> sed et nos rescripsimus vobis pecora nostra et possessiones

nostrae vestrae sunt et vestra nostra mandavimus itaque haec nuntiari vobis</p>
<p><span class=c>24</span> et audivit Ionathas quoniam egressi sunt principes Demetrii

cum exercitu multo supra quam prius pugnare adversus eum</p>
<p><span class=c>25</span> et exiit ab Hierusalem et occurrit eis in Amathite regione non

enim dederat eis spatium ut ingrederentur regionem eius</p>
<p><span class=c>26</span> et misit speculatores in castra eorum et reversi

renuntiaverunt quia constituunt supervenire illis nocte</p>
<p><span class=c>27</span> cum occidisset autem sol praecepit Ionathas suis vigilare et

esse in armis paratos ad pugnam tota nocte et posuit custodes per circuitum

castrorum</p>
<p><span class=c>28</span> et audierunt adversarii quia paratus est Ionathas cum suis in

bello et timuerunt et formidaverunt corde suo et accenderunt focos in castris

suis</p>
<p><span class=c>29</span> Ionathas autem et qui cum eo erant non cognoverunt usque mane

videbant enim lumina ardentia</p>
<p><span class=c>30</span> et secutus est Ionatha et non conprehendit eos transierant

enim flumen Eleutherum</p>
<p><span class=c>31</span> et divertit Ionathas ad Arabas qui vocantur Zabadei et percussit

eos et accepit spolia eorum</p>
<p><span class=c>32</span> et iunxit et venit Damascum et perambulavit omnem regionem

illam</p>
<p><span class=c>33</span> Simon autem exiit et venit usque ad Ascalona et ad proxima

praesidia et declinavit in Ioppen et occupavit eam</p>
<p><span class=c>34</span> audivit enim quod vellent praesidium tradere partibus Demetrii

et posuit ibi custodes ut custodirent eam</p>
<p><span class=c>35</span> et reversus est Ionathas et convocavit seniores populi et

cogitavit cum eis aedificare praesidia in Iudaea</p>
<p><span class=c>36</span> et aedificare muros in Hierusalem et exaltare altitudinem

magnam inter medium arcis et civitatis ut separaret eam a civitate ut esset

ipsa singulariter et neque emant neque vendant</p>
<p><span class=c>37</span> et convenerunt ut aedificarent civitatem et cecidit murus qui

erat super torrentem ab ortu solis et reparavit eum qui vocatur Caphetetha</p>
<p><span class=c>38</span> et Simon aedificavit Adiada in Sephela et munivit eam et

inposuit portas et seras</p>
<p><span class=c>39</span> et cum cogitasset Tryfon regnare Asiae et adsumere diadema et

extendere manum in Antiochum regem</p>
<p><span class=c>40</span> timens ne forte non permitteret eum Ionathas sed pugnaret

adversus eum quaerebat conprehendere eum et occidere et exsurgens abiit in

Bethasan</p>
<p><span class=c>41</span> et exiit Ionathas obviam cum quadraginta milibus virorum

electorum in proelium et venit Bethasan</p>
<p><span class=c>42</span> et vidit Tryfon quia venit cum exercitu multo ut extenderet in

eum manus et timuit</p>
<p><span class=c>43</span> et excepit eum cum honore et commendavit eum omnibus amicis

suis et dedit ei munera et praecepit exercitibus suis ut oboedirent ei sicut

sibi</p>
<p><span class=c>44</span> et dixit Ionathae ut quid vexasti universum populum cum bellum

nobis non sit</p>
<p><span class=c>45</span> et nunc remitte eos in domos suas elige autem tibi viros

paucos qui tecum sint et veni mecum Ptolomaidam et tradam illam tibi et reliqua

praesidia et exercitum et universos praepositos negotii et conversus abibo

propterea enim veni</p>
<p><span class=c>46</span> et credidit ei et fecit sicut dixit et dimisit exercitum et

abierunt in terram Iudam</p>
<p><span class=c>47</span> retinuit autem secum tria milia virorum ex quibus remisit in

Galileam duo milia mille autem cum eo venerunt</p>
<p><span class=c>48</span> ut intravit autem Ionathas Ptolomaidam cluserunt portas

Ptolomenses et conprehenderunt eum et omnes qui cum eo intraverant gladio

interfecerunt</p>
<p><span class=c>49</span> et misit Tryfon exercitum et equites in Galileam et in campum

magnum ut perderent omnes socios Ionathae</p>
<p><span class=c>50</span> at illi cum cognovissent quia conprehensus est et periit et

omnes qui cum eo erant hortati sunt semet ipsos et exierunt parati in proelium</p>
<p><span class=c>51</span> et videntes hii qui insecuti fuerant quia pro anima res est

illis reversi sunt</p>
<p><span class=c>52</span> illi autem venerunt omnes cum pace in terram Iuda et

planxerunt Ionathan et eos qui cum eo fuerant valde et luxit Israhel luctu

magno</p>
<p><span class=c>53</span> et quaesierunt omnes gentes quae erant in circuitu eorum

perdere eos dixerunt enim</p>
<p><span class=c>54</span> non habent principem et adiuvantem nunc ergo expugnemus illos

et tollamus de hominibus memoriam eorum</p>
<p><span class=gl>13</span> et audivit Simon quod congregavit Tryfon exercitum copiosum

ut veniret in terram Iuda et adtereret eam</p>
<p><span class=c>2</span> videns quia in tremore populus est et timore ascendit

Hierusalem et congregavit populum</p>
<p><span class=c>3</span> et adhortans dixit vos scitis quanta ego et fratres mei et

domus patris mei fecimus pro legibus et pro sanctis proelia et angustias quales

vidimus</p>
<p><span class=c>4</span> horum gratia perierunt fratres mei omnes propter Israhel et

relictus sum ego solus</p>
<p><span class=c>5</span> et nunc non mihi contingat parcere animae meae in omni tempore

tribulationis non enim melior sum fratribus meis</p>
<p><span class=c>6</span> vindicabo itaque gentem meam et sancta natosque vestros et

uxores quia congregatae sunt universae gentes conterere nos inimicitiae gratis</p>
<p><span class=c>7</span> et accensus est spiritus populi simul ut audivit sermones istos</p>
<p><span class=c>8</span> et responderunt voce magna dicentes tu es dux noster loco Iudae

et Ionathae fratris tui</p>
<p><span class=c>9</span> pugna proelium nostrum et omnia quaecumque dixeris nobis

faciemus</p>
<p><span class=c>10</span> et congregans omnes viros bellatores adceleravit consummare

omnes muros Hierusalem et munivit eam in gyro</p>
<p><span class=c>11</span> et misit Ionathan filium Absalomi et cum eo exercitum novum in

Ioppen et eiectis his qui erant in ea mansit illic ipse</p>
<p><span class=c>12</span> et movit Tryfon a Ptolomaida cum exercitu multo ut veniret in

terram Iuda et Ionatha cum eo in custodia</p>
<p><span class=c>13</span> Simon autem adplicuit in Addus contra faciem campi</p>
<p><span class=c>14</span> et ut cognovit Tryfon quia surrexit Simon in loco Ionathae

fratris sui misit ad eum legatos</p>
<p><span class=c>15</span> dicens pro argento quod debebat frater tuus Ionathas in

ratione regis detinuimus eum</p>
<p><span class=c>16</span> et nunc mitte argenti talenta centum et duos filios eius

obsides ut non dimissus fugiat a nobis et remittemus eum</p>
<p><span class=c>17</span> et cognovit Simon quia cum dolo loquitur secum iussit tamen

dari argentum et pueros ne inimicitiam magnam sumeret ad Israhel populum

dicentem</p>
<p><span class=c>18</span> quia non misit argentum et pueros propterea periit</p>
<p><span class=c>19</span> et mentitus est et non dimisit Ionathan</p>
<p><span class=c>20</span> et post haec venit Tryfon intra regionem ut contereret eam et

gyraverunt per viam quae ducit Ador et Simon et castra eius ambulabant in omnem

locum quocumque ibant</p>
<p><span class=c>21</span> qui autem in arce erant miserunt ad Tryfonem legatos ut

festinaret venire per desertum et mitteret illis alimonias</p>
<p><span class=c>22</span> et paravit Tryfon omnem equitatum ut veniret illa nocte erat

autem nix valde multa et non venit in Galaditin</p>
<p><span class=c>23</span> et cum adpropiasset Baschama occidit Ionathan et filios eius</p>
<p><span class=c>24</span> et convertit Tryfon et abiit in terram suam</p>
<p><span class=c>25</span> et misit Simon et accepit ossa Ionathae fratris sui et

sepelivit ea in Modin civitate patrum eius</p>
<p><span class=c>26</span> et planxerunt eum omnis Israhel planctu magno et luxerunt eum

dies multos</p>
<p><span class=c>27</span> et aedificavit Simon super sepulchrum patris sui et fratrum

suorum aedificium altum visu lapide polito retro et ante</p>
<p><span class=c>28</span> et statuit septem pyromidas unam contra unam patri et matri et

quattuor fratribus</p>
<p><span class=c>29</span> et his circumposuit columnas magnas et super columnas arma ad

memoriam aeternam et iuxta arma naves sculptas quae viderentur ab omnibus

navigantibus mare</p>
<p><span class=c>30</span> hoc est sepulchrum quod fecit in Modin usque in hunc diem</p>
<p><span class=c>31</span> Tryfon autem cum iter faceret cum Antiocho rege adulescente

dolo occidit eum</p>
<p><span class=c>32</span> et regnavit loco eius et inposuit sibi diadema Asiae et fecit

plagam magnam in terra</p>
<p><span class=c>33</span> et aedificavit Simon praesidia Iudaeae muniens ea turribus

excelsis et muris magnis et portis et seris et posuit alimenta in munitionibus</p>
<p><span class=c>34</span> et elegit Simon viros et misit ad Demetrium regem ut faceret

remissionem regioni quia actus omnes Tryfonis per direptionem fuerant gesti</p>
<p><span class=c>35</span> et Demetrius rex ad verba ista respondit et scripsit epistulam

talem</p>
<p><span class=c>36</span> rex Demetrius Simoni summo sacerdoti et amico regum et

senioribus et genti Iudaeorum salutem</p>
<p><span class=c>37</span> coronam auream et baen quam misistis suscepimus et parati sumus

facere vobiscum pacem magnam et scribere praepositis regis remittere vobis quae

indulsimus</p>
<p><span class=c>38</span> quaecumque enim constituimus vobis constant munitiones quas

aedificastis sint vobis</p>
<p><span class=c>39</span> remittimus quoque ignorantias et peccata usque in hodiernum

diem et coronam quam debebatis et si quid aliud erat tributarium Hierusalem iam

non sit tributarium</p>
<p><span class=c>40</span> et si qui in vobis apti sunt conscribi inter nostros

conscribantur et sit inter nos pax</p>
<p><span class=c>41</span> anno centesimo septuagesimo ablatum est iugum gentium ab

Israhel</p>
<p><span class=c>42</span> et coepit populus Israhel scribere in tabulis et gestis

publicis anno primo sub Simone sacerdote magno duce et principe Iudaeorum</p>
<p><span class=c>43</span> in illis diebus Simon adplicuit ad Gazam et circumdedit eam

castris et fecit machinas et adplicuit ad civitatem et percussit turrem unam et

conprehendit</p>
<p><span class=c>44</span> et qui eruperunt erant intra machinam in civitate et factus

est motus magnus in civitate</p>
<p><span class=c>45</span> et ascenderunt qui erant in civitate cum uxoribus et filiis

supra murum scissis tunicis suis et clamaverunt voce magna postulantes a Simone

dextras sibi dari</p>
<p><span class=c>46</span> et dixerunt non nobis reddas secundum malitias nostras sed

secundum misericordias tuas</p>
<p><span class=c>47</span> et flexus Simon non debellavit eos eiecit tamen eos de

civitate et emundavit aedes in quibus fuerant simulacra et tunc intravit in ea

cum hymnis benedicens Dominum</p>
<p><span class=c>48</span> et eiecta ex ea omni inmunditia conlocavit in ea viros qui

legem facerent et munivit eam et fecit sibi habitationem</p>
<p><span class=c>49</span> qui autem erant in arce Hierusalem prohibebantur egredi et

ingredi in regionem et emere ac vendere et esurierunt valde et multi ex eis

fame perierunt</p>
<p><span class=c>50</span> et clamaverunt ad Simonem ut dextras acciperent et dedit illis

et eiecit eos inde et mundavit arcem a contaminationibus</p>
<p><span class=c>51</span> et intraverunt in ea tertia et vicesima secundi mensis anno

centesimo septuagesimo primo cum laude et ramis palmarum et cinyris et cymbalis

et nablis et hymnis et canticis quia contritus est inimicus magnus ex Israhel</p>
<p><span class=c>52</span> et constituit ut omnibus annis agerentur dies hii cum laetitia</p>
<p><span class=c>53</span> et munivit montem templi qui erat secus arcem et habitavit ibi

ipse et qui cum eo erant</p>
<p><span class=c>54</span> et vidit Simon Iohannem filium suum quod vir esset et posuit

eum ducem virtutum universarum et habitavit Gazaris</p>
<p><span class=gl>14</span> anno centesimo septuagesimo secundo et congregavit rex Demetrius

exercitus suos et abiit Mediam ad contrahenda sibi auxilia et expugnare

Tryfonem</p>
<p><span class=c>2</span> et audivit Arsaces rex Persidis et Mediae quia intravit

Demetrius confines suos et misit unum de principibus suis ut conprehenderent

eum vivum et adducerent eum ad se</p>
<p><span class=c>3</span> et abiit et percussit castra Demetrii et conprehendit eum et

duxit eum ad Arsacen et posuit eum in custodiam</p>
<p><span class=c>4</span> et siluit terra Iuda omnibus diebus Simonis et quaesivit bona

genti suae et placuit illis potestas eius et gloria eius omnibus diebus</p>
<p><span class=c>5</span> et cum omni gloria sua accepit Ioppen in portum et fecit

introitum in insulis maris</p>
<p><span class=c>6</span> et dilatavit fines gentis suae et obtinuit regionem</p>
<p><span class=c>7</span> et congregavit captivitatem multam et dominatus est Gazarae et

Bethsurae et arci et abstulit inmunditias ex ea et non erat qui resisteret ei</p>
<p><span class=c>8</span> et unusquisque colebat terram suam cum pace et terra dabat

fructus suos et ligna camporum fructum suum</p>
<p><span class=c>9</span> seniores in plateis sedebant omnes et de bonis terrae

tractabant et iuvenes induebant se gloriam et stolas belli</p>
<p><span class=c>10</span> civitatibus tribuebat alimonias et constituebat eas ut essent

vasa munitionis quoadusque nominatum est nomen gloriae eius usque ad extremum

terrae</p>
<p><span class=c>11</span> fecit pacem super terram et laetatus est Israhel laetitia

magna</p>
<p><span class=c>12</span> et sedit unusquisque sub vite sua et sub ficulnea nec erat qui

eos terreret</p>
<p><span class=c>13</span> defecit inpugnans eos super terram reges contriti sunt in

diebus illis</p>
<p><span class=c>14</span> et confirmavit omnes humiles populi sui et legem exquisivit et

abstulit omnem iniquum et malum</p>
<p><span class=c>15</span> sancta glorificavit et multiplicavit vasa sanctorum</p>
<p><span class=c>16</span> et auditum est Romae quia defunctus est Ionathas et usque in

Sparta et contristati sunt valde</p>
<p><span class=c>17</span> ut audierunt autem quod Simon frater eius factus esset summus

sacerdos loco eius et ipse obtineret regionem et civitates in ea</p>
<p><span class=c>18</span> scripserunt ad eum tabulis aereis ut renovaret amicitias et

societatem quam fecerunt cum Iuda et Ionatha fratribus eius</p>
<p><span class=c>19</span> et lectae sunt in conspectu ecclesiae in Hierusalem et hoc

exemplum epistularum quas miserunt Spartiatae</p>
<p><span class=c>20</span> Spartianorum princeps et civitatis Simoni sacerdoti magno et

senioribus et sacerdotibus et reliquo populo Iudaeorum fratribus salutem</p>
<p><span class=c>21</span> legati qui missi sunt ad populum nostrum nuntiaverunt nobis de

vestra gloria et honore ac laetitia et gavisi sumus in introitu eorum</p>
<p><span class=c>22</span> et scripsimus quae ab ipsis erant dicta in conciliis populi

sic Numenius Antiochi et Antipater Iasonis filius legati Iudaeorum venerunt ad

nos renovantes nobiscum amicitiam</p>
<p><span class=c>23</span> et placuit populo excipere viros gloriose et ponere exemplum

sermonum eorum in segregatis populi libris ut sit ad memoriam populo Spartiarum

exemplum autem horum scripsimus Simoni magno sacerdoti</p>
<p><span class=c>24</span> post haec autem misit Simon Numenium Romam habentem clypeum

aureum magnum pondus minarum mille ad statuendam cum eis societatem cum

audisset autem populus romanus</p>
<p><span class=c>25</span> sermones istos dixerunt quam gratiarum actionem reddemus

Simoni et filiis eius</p>
<p><span class=c>26</span> restituit enim ipse fratres suos et expugnavit inimicos

Israhel et statuerunt ei libertatem et descripserunt in tabulis aereis et

posuerunt in titulis in montem Sion</p>
<p><span class=c>27</span> octava decima die mensis elul anno centesimo septuagesimo

secundo anno tertio sub Simone sacerdote magno in Asaramel</p>
<p><span class=c>28</span> in conventu magno sacerdotum et populi et principum gentis et

seniorum regis nota facta sunt haec quoniam frequenter facta sunt proelia in

regione nostra</p>
<p><span class=c>29</span> Simon autem Matthathiae filius ex filiis Iarib et fratres eius

dederunt se periculo et restiterunt adversariis gentis suae ut starent sancta

ipsorum et lex et gloria magna glorificaverunt gentem suam</p>
<p><span class=c>30</span> et congregavit Ionathas gentem suam et factus est illis

sacerdos magnus et adpositus est ad populum suum</p>
<p><span class=c>31</span> et voluerunt inimici eorum calcare et adterere regionem

ipsorum et extendere manus in sancta eorum</p>
<p><span class=c>32</span> tunc restitit Simon et pugnavit pro gente sua et erogavit

multas pecunias et armavit viros virtutis gentis suae et dedit eis stipendia</p>
<p><span class=c>33</span> et munivit civitates Iudaeae et Bethsuram quae erat in finibus

Iudaeae ubi erant arma hostium antea et posuit illic praesidium viros iudaeos</p>
<p><span class=c>34</span> et Ioppen munivit quae erat ad mare et Gazaram quae est in

finibus Azoti in qua hostes antea habitabant et conlocavit illic Iudaeos et

quaecumque apta erant ad correptionem eorum posuit in eis</p>
<p><span class=c>35</span> et vidit populus actum Simonis et gloriam quam cogitabat

facere genti suae et posuerunt ducem suum et principem sacerdotum eo quod ipse

fecerat haec omnia et iustitiam et fidem quam conservavit genti suae et

exquisivit omni modo exaltare populum suum</p>
<p><span class=c>36</span> et in diebus eius prosperatum est in manibus eius ut

tollerentur gentes de regione ipsorum qui in civitate David erant in Hierusalem

in arce de qua procedebant et contaminabant omnia quae in circuitu sanctorum

sunt et inferebant plagam magnam castitati</p>
<p><span class=c>37</span> et conlocavit in ea viros iudaeos tutamentum regionis et

civitatis et exaltavit muros Hierusalem</p>
<p><span class=c>38</span> et rex Demetrius statuit illi summum sacerdotium</p>
<p><span class=c>39</span> secundum haec fecit eum amicum suum et glorificavit eum gloria

magna</p>
<p><span class=c>40</span> audivit enim quod appellati sunt Iudaei a Romanis amici et

socii et fratres et quia susceperunt legatos Simonis gloriose</p>
<p><span class=c>41</span> et quia Iudaei et sacerdotes eorum consenserunt esse eum ducem

suum et summum sacerdotem in aeternum donec surgat propheta fidelis</p>
<p><span class=c>42</span> et ut sit super eos dux et ut cura esset illi pro sanctis et

ut constitueret praepositos super opera eorum et super regionem et super arma

et super praesidia</p>
<p><span class=c>43</span> et cura sit illi de sanctis et ut audiatur ab omnibus et ut

scribantur in nomine eius omnes conscriptiones in regione et ut operiatur

purpura et auro</p>
<p><span class=c>44</span> et ne liceat ulli ex populo et ex sacerdotibus irritum facere

aliquid horum et contradicere his quae ab eo dicuntur aut convocare conventum

in regione sine ipso et vestiri purpura et uti fibula aurea</p>
<p><span class=c>45</span> qui autem fecerit extra haec aut irritum fecerit aliquid horum

reus erit</p>
<p><span class=c>46</span> et conplacuit omni populo statuere Simonem et facere secundum

verba ista</p>
<p><span class=c>47</span> et suscepit Simon et placuit ut summo sacerdotio fungeretur et

esset dux et princeps gentis Iudaeorum et sacerdotum et praeesset omnibus</p>
<p><span class=c>48</span> et scripturam istam dixerunt ponere in tabulis aereis et

ponere eas in peribolo sanctorum in loco celebri</p>
<p><span class=c>49</span> exemplum autem eorum ponere in aerario ut habeat Simon et

filii eius</p>
<p><span class=gl>15</span> et misit rex Antiochus filius Demetrii epistulas ab insulis

maris Simoni sacerdoti et principi gentis Iudaeorum et universae genti</p>
<p><span class=c>2</span> et erant continentes hunc modum rex Antiochus Simoni sacerdoti

magno et genti Iudaeorum salutem</p>
<p><span class=c>3</span> quoniam quidem pestilentes obtinuerunt regnum patrum nostrorum

volo autem vindicare regnum et restituere illud sicut erat antea electum feci

multitudinem exercitus et feci naves bellicas</p>
<p><span class=c>4</span> volo autem procedere per regiones ut ulciscar in eos qui

corruperunt regionem nostram et qui desolaverunt civitates multas in regno meo</p>
<p><span class=c>5</span> nunc ergo statuo tibi omnes oblationes quas remiserunt tibi

ante me reges et quaecumque alia dona remiserunt tibi</p>
<p><span class=c>6</span> et permitto tibi facere percussuram proprii nomismatis in

regione tua</p>
<p><span class=c>7</span> Hierusalem autem sanctam esse et liberam et omnia arma quae

fabricata sunt et praesidia quae struxisti quae tenes maneant tibi</p>
<p><span class=c>8</span> &nbsp;&nbsp;&nbsp;&nbsp;&nbsp;</p>
<p><span class=c>9</span> cum autem obtinuerimus regnum nostrum glorificabimus te et

gentem tuam et templum gloria magna ita ut manifestetur gloria vestra in

universa terra</p>
<p><span class=c>10</span> anno centesimo septuagesimo quarto exiit Antiochus in terram

patrum suorum et convenerunt ad eum omnis exercitus ita ut pauci relicti essent

cum Tryfone</p>
<p><span class=c>11</span> et insecutus est eum Antiochus rex et venit Doram fugiens per

maritimam</p>
<p><span class=c>12</span> sciebat enim quod congregata sunt in eum mala et reliquit eum

exercitus</p>
<p><span class=c>13</span> et adplicuit Antiochus super Doram cum centum viginti milibus

virorum belligeratorum et octo milibus equitum</p>
<p><span class=c>14</span> et circuivit civitatem et naves a mari accesserunt et vexabant

civitatem a terra et mari et neminem sinebant egredi</p>
<p><span class=c>15</span> venit autem Numenius et qui cum eo fuerant ab urbe Roma

habentes epistulas regibus et regionibus scriptas in quibus continebantur haec</p>
<p><span class=c>16</span> Lucius consul Romanorum Ptolomeo regi salutem</p>
<p><span class=c>17</span> legati Iudaeorum venerunt ad nos amici nostri renovantes

pristinam amicitiam et societatem missi a Simone principe sacerdotum et populo

Iudaeorum</p>
<p><span class=c>18</span> adtulerunt autem et clypeum aureum minarum mille</p>
<p><span class=c>19</span> placuit itaque nobis scribere regibus et regionibus ut non

inferant illis mala neque inpugnent eos et civitates eorum et regiones eorum et

ut non ferant auxilium pugnantibus adversus eos</p>
<p><span class=c>20</span> visum est autem nobis accipere ab eis clypeum</p>
<p><span class=c>21</span> si qui ergo pestilentes refugerunt de regione ipsorum ad vos

tradite eos Simoni principi sacerdotum ut vindicet in eos secundum legem suam</p>
<p><span class=c>22</span> haec eadem scripta sunt Demetrio regi et Attalo et Arahae et

Arsaci</p>
<p><span class=c>23</span> et in omnes regiones et Samsamae et Spartanis et Delo et Mydo

et Sicyone et Cariae et Samum et Pamphiliam et Lyciam et Alacarnasum et Rhodum

et Faselida et Choo et Siden et Arado et Gortinam et Cnidum et Cyprum et

Cyrenen</p>
<p><span class=c>24</span> exemplum autem eorum scripserunt Simoni principi sacerdotum</p>
<p><span class=c>25</span> Antiochus autem rex adplicuit castra in Dora secundo admovens

ei semper manus et machinas faciens et conclusit Tryfonem ne procederet</p>
<p><span class=c>26</span> et misit ei Simon duo milia virorum electorum in auxilium et

argentum et aurum et vasa copiosa</p>
<p><span class=c>27</span> et noluit ea accipere sed inrupit omnia quae pactus est cum eo

antea et alienavit se ab eo</p>
<p><span class=c>28</span> et misit ad eum Athenovium unum de amicis suis ut tractaret

cum ipso dicens vos tenetis Ioppen et Gazaram et arcem quae est in Hierusalem

civitates regni mei</p>
<p><span class=c>29</span> fines earum desolastis et fecistis plagam magnam super terram

et dominati estis per loca multa in regno meo</p>
<p><span class=c>30</span> nunc ergo tradite civitates quas occupastis et tributa locorum

quibus dominati estis extra fines Iudaeae</p>
<p><span class=c>31</span> sin autem date pro illis quingenta talenta argenti et

exterminii quod exterminastis et tributorum civitatium alia talenta quingenta

sin autem veniemus et expugnabimus vos</p>
<p><span class=c>32</span> et venit Athenovius amicus regis in Hierusalem et vidit

gloriam Simonis et claritatem in auro et argento et adparatum copiosum et

obstipuit et rettulit ei verba regis</p>
<p><span class=c>33</span> et respondit Simon et dixit ei neque alienam terram sumpsimus

neque aliena detinemus sed hereditatem patrum nostrorum quae ab inimicis

nostris iniuste aliquo tempore possessa est</p>
<p><span class=c>34</span> nos vero tempus habentes vindicamus hereditatem patrum

nostrorum</p>
<p><span class=c>35</span> nam de Ioppen et Gazara quae expostulas ipsi faciebant in

populo plagam magnam et in regione nostra horum damus talenta centum et non

respondit illi verbum</p>
<p><span class=c>36</span> reversus autem cum ira ad regem renuntiavit ei verba ista et

gloriam Simonis et universa quae vidit et iratus est rex ira magna</p>
<p><span class=c>37</span> Tryfon autem fugit navi in Orthosiada</p>
<p><span class=c>38</span> et constituit rex Cendebeum ducem maritimum et exercitum

equitum et peditum dedit illi</p>
<p><span class=c>39</span> et mandavit illi movere castra contra faciem Iudaeae et

mandavit ei aedificare Caedronem et obstruere portas civitatis et debellare

populum rex autem persequebatur Tryfonem</p>
<p><span class=c>40</span> et pervenit Cendebeus Iamniam et coepit inritare plebem et

conculcare Iudaeam et captivare populum et interficere et aedificare Caedronem</p>
<p><span class=c>41</span> et conlocavit illic equites et exercitum ut egressi

perambularent viam Iudaeae sicut constituit ei rex</p>
<p><span class=gl>16</span> et ascendit Iohannis de Gazaris et nuntiavit Simoni patri

suo quae fecit Cendebeus</p>
<p><span class=c>2</span> et vocavit Simon duos filios suos seniores Iudam et Iohannem et

ait illis ego et fratres mei expugnavimus hostes Israhel ab adulescentia usque

in hunc diem et prosperatum est in manibus nostris liberare Israhel aliquotiens</p>
<p><span class=c>3</span> nunc autem senui sed estote loco meo et fratris mei et egressi

pugnate pro gente nostra auxilium vero de caelo vobiscum sit</p>
<p><span class=c>4</span> et elegit de regione viginti milia virorum belligeratorum et

equites et profecti sunt ad Cendebeum et dormierunt in Modin</p>
<p><span class=c>5</span> et surrexerunt mane et abierunt in campum et ecce exercitus

copiosus in obviam illis peditum et equitum et fluvius torrens erat inter

medium ipsorum</p>
<p><span class=c>6</span> et admovit castra contra faciem eorum ipse et populus eius et

vidit populum trepidantem ad transfretandum torrentem et transfretavit primus

et viderunt eum viri et transierunt post eum</p>
<p><span class=c>7</span> et divisit populum et equites in medio peditum erat autem

equitatus adversariorum copiosus nimis</p>
<p><span class=c>8</span> et exclamaverunt sacris tubis et in fugam conversus est

Cendebeus et castra eius et ceciderunt ex eis multi vulnerati residui autem

fugerunt in munitionem</p>
<p><span class=c>9</span> tunc vulneratus est Iudas frater Iohannis Iohannes autem

insecutus est eos donec venit Caedronam quam aedificavit</p>
<p><span class=c>10</span> et fugerunt usque ad turres quae erant in agris Azoti et

succendit eas igni et ceciderunt ex illis duo milia virorum et reversus est

Iudaeam in pace</p>
<p><span class=c>11</span> et Ptolomeus filius Abobi constitutus erat dux in campo

Hiericho et habebat argentum et aurum multum</p>
<p><span class=c>12</span> erat enim gener summi sacerdotis</p>
<p><span class=c>13</span> et exaltatum est cor eius et volebat obtinere regionem et

cogitabat dolum adversus Simonem et filios eius ut tolleret eos</p>
<p><span class=c>14</span> Simon autem perambulans civitates quae erant in regione et

sollicitudinem gerens earum descendit Hiericho ipse et Matthathias filius eius

et Iudas anno centesimo septuagesimo septimo mense undecimo hic mensis sabath</p>
<p><span class=c>15</span> et suscepit eos filius Abobi in munitiunculam quae vocatur

Doch cum dolo quam aedificavit et fecit eis convivium magnum et abscondit illic

viros</p>
<p><span class=c>16</span> et cum inebriatus esset Simon et filii eius surrexit Ptolomeus

cum suis et sumpserunt arma sua et intraverunt in convivium et occiderunt eum

et duos filios eius et quosdam pueros eius</p>
<p><span class=c>17</span> et fecit deceptionem magnam in Israhel et reddidit mala pro

bonis</p>
<p><span class=c>18</span> et scripsit haec Ptolomeus et misit regi ut mitteret ei

exercitum in auxilium et traderet regionem et civitates eorum et tributa</p>
<p><span class=c>19</span> et misit alios in Gazaram tollere Iohannem et tribunis misit

epistulas ut venirent ad se et daret eis argentum et aurum et dona</p>
<p><span class=c>20</span> et alios misit occupare Hierusalem et montem templi</p>
<p><span class=c>21</span> et praecurrens quidam nuntiavit Iohanni in Gazara quia periit

pater eius et fratres eius et quia misit te quoque interfici</p>
<p><span class=c>22</span> ut audivit autem vehementer expavit et conprehendit viros qui

venerant perdere eum et occidit eos cognovit enim quia quaerebant eum perdere</p>
<p><span class=c>23</span> et cetera sermonum Iohannis et bellorum eius et bonarum

virtutum quibus fortiter gessit et aedificii murorum quos struxit et rerum

gestarum eius</p>
<p><span class=c>24</span> ecce haec scripta sunt in libro dierum sacerdotii eius ex quo

factus est princeps sacerdotum post patrem suum</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="ma2.htm">Poster</a></p>
</td></tr>
</table>









		


</body>
</html>

