<html>
<head>
<title>Vulgata. Abdias</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Abdias</h2>
<p><span class=gl>1</span> visio Abdiae haec dicit Dominus Deus ad Edom auditum

audivimus a Domino et legatum ad gentes misit surgite et consurgamus adversum

eum in proelium</p>
<p><span class=c>2</span> ecce parvulum te dedi in gentibus contemptibilis tu es valde</p>
<p><span class=c>3</span> superbia cordis tui extulit te habitantem in scissuris petrae

exaltantem solium suum qui dicit in corde suo quis detrahet me in terram</p>
<p><span class=c>4</span> si exaltatus fueris ut aquila et si inter sidera posueris nidum

tuum inde detraham te dicit Dominus</p>
<p><span class=c>5</span> si fures introissent ad te si latrones per noctem quomodo

conticuisses nonne furati essent sufficientia sibi si vindemiatores introissent

ad te numquid saltim racemos reliquissent tibi</p>
<p><span class=c>6</span> quomodo scrutati sunt Esau investigaverunt abscondita eius</p>
<p><span class=c>7</span> usque ad terminum emiserunt te omnes viri foederis tui

inluserunt tibi invaluerunt adversum te viri pacis tuae qui comedunt tecum

ponent insidias subter te non est prudentia in eo</p>
<p><span class=c>8</span> numquid non in die illa dicit Dominus perdam sapientes de

Idumea et prudentiam de monte Esau</p>
<p><span class=c>9</span> et timebunt fortes tui a meridie ut intereat vir de monte Esau</p>
<p><span class=c>10</span> propter interfectionem et propter iniquitatem in fratrem tuum

Iacob operiet te confusio et peribis in aeternum</p>
<p><span class=c>11</span> in die cum stares adversus quando capiebant alieni exercitum

eius et extranei ingrediebantur portas eius et super Hierusalem mittebant

sortem tu quoque eras quasi unus ex eis</p>
<p><span class=c>12</span> et non despicies in die fratris tui in die peregrinationis

eius et non laetaberis super filios Iuda in die perditionis eorum et non

magnificabis os tuum in die angustiae</p>
<p><span class=c>13</span> neque ingredieris portam populi mei in die ruinae eorum neque

despicies et tu in malis eius in die vastitatis illius et non emitteris adversum

exercitum eius in die vastitatis illius</p>
<p><span class=c>14</span> neque stabis in exitibus ut interficias eos qui fugerint et

non concludes reliquos eius in die tribulationis</p>
<p><span class=c>15</span> quoniam iuxta est dies Domini super omnes gentes sicut fecisti

fiet tibi retributionem tuam convertet in caput tuum</p>
<p><span class=c>16</span> quomodo enim bibisti super montem sanctum meum bibent omnes

gentes iugiter et bibent et absorbent et erunt quasi non sint</p>
<p><span class=c>17</span> et in monte Sion erit salvatio et erit sanctus et possidebit

domus Iacob eos qui se possederant</p>
<p><span class=c>18</span> et erit domus Iacob ignis et domus Ioseph flamma et domus Esau

stipula et succendentur in eis et devorabunt eos et non erunt reliquiae domus

Esau quia Dominus locutus est</p>
<p><span class=c>19</span> et hereditabunt hii qui ad austrum montem Esau et qui in

campestribus Philisthim et possidebunt regionem Ephraim et regionem Samariae et

Beniamin possidebit Galaad</p>
<p><span class=c>20</span> et transmigratio exercitus huius filiorum Israhel omnia

Chananeorum usque ad Saraptham et transmigratio Hierusalem quae in Bosforo est

possidebit civitates austri</p>
<p><span class=c>21</span> et ascendent salvatores in montem Sion iudicare montem Esau et

erit Domino regnum</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="jon.htm">Poster</a></p>
</td></tr>
</table>









		


</body>
</html>

