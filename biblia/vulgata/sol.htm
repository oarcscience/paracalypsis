<html>
<head>
<title>Vulgata. Canticum Canticorum</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Canticum Canticorum</h2>
<p><span class=gl>1</span> osculetur me osculo oris sui quia meliora sunt ubera tua

vino</p>
<p><span class=c>2</span> fraglantia unguentis optimis oleum effusum nomen tuum ideo

adulescentulae dilexerunt te</p>
<p><span class=c>3</span> trahe me post te curremus introduxit me rex in cellaria sua

exultabimus et laetabimur in te memores uberum tuorum super vinum recti

diligunt te</p>
<p><span class=c>4</span> nigra sum sed formonsa filiae Hierusalem sicut tabernacula

Cedar sicut pelles Salomonis</p>
<p><span class=c>5</span> nolite me considerare quod fusca sim quia decoloravit me sol

filii matris meae pugnaverunt contra me posuerunt me custodem in vineis vineam

meam non custodivi</p>
<p><span class=c>6</span> indica mihi quem diligit anima mea ubi pascas ubi cubes in

meridie ne vagari incipiam per greges sodalium tuorum</p>
<p><span class=c>7</span> si ignoras te o pulchra inter mulieres egredere et abi post

vestigia gregum et pasce hedos tuos iuxta tabernacula pastorum</p>
<p><span class=c>8</span> equitatui meo in curribus Pharaonis adsimilavi te amica mea</p>
<p><span class=c>9</span> pulchrae sunt genae tuae sicut turturis collum tuum sicut

monilia</p>
<p><span class=c>10</span> murenulas aureas faciemus tibi vermiculatas argento</p>
<p><span class=c>11</span> dum esset rex in accubitu suo nardus mea dedit odorem suum</p>
<p><span class=c>12</span> fasciculus murrae dilectus meus mihi inter ubera mea

commorabitur</p>
<p><span class=c>13</span> botrus cypri dilectus meus mihi in vineis Engaddi</p>
<p><span class=c>14</span> ecce tu pulchra es amica mea ecce tu pulchra oculi tui

columbarum</p>
<p><span class=c>15</span> ecce tu pulcher es dilecte mi et decorus lectulus noster

floridus</p>
<p><span class=c>16</span> tigna domorum nostrarum cedrina laquearia nostra cypressina</p>
<p><span class=gl>2</span> ego flos campi et lilium convallium</p>
<p><span class=c>2</span> sicut lilium inter spinas sic amica mea inter filias</p>
<p><span class=c>3</span> sicut malum inter ligna silvarum sic dilectus meus inter filios

sub umbra illius quam desideraveram sedi et fructus eius dulcis gutturi meo</p>
<p><span class=c>4</span> introduxit me in cellam vinariam ordinavit in me caritatem</p>
<p><span class=c>5</span> fulcite me floribus stipate me malis quia amore langueo</p>
<p><span class=c>6</span> leva eius sub capite meo et dextera illius amplexabitur me</p>
<p><span class=c>7</span> adiuro vos filiae Hierusalem per capreas cervosque camporum ne

suscitetis neque evigilare faciatis dilectam quoadusque ipsa velit</p>
<p><span class=c>8</span> vox dilecti mei ecce iste venit saliens in montibus transiliens

colles</p>
<p><span class=c>9</span> similis est dilectus meus capreae hinuloque cervorum en ipse

stat post parietem nostrum despiciens per fenestras prospiciens per cancellos</p>
<p><span class=c>10</span> et dilectus meus loquitur mihi surge propera amica mea

formonsa mea et veni</p>
<p><span class=c>11</span> iam enim hiemps transiit imber abiit et recessit</p>
<p><span class=c>12</span> flores apparuerunt in terra tempus putationis advenit vox

turturis audita est in terra nostra</p>
<p><span class=c>13</span> ficus protulit grossos suos vineae florent dederunt odorem

surge amica mea speciosa mea et veni</p>
<p><span class=c>14</span> columba mea in foraminibus petrae in caverna maceriae ostende

mihi faciem tuam sonet vox tua in auribus meis vox enim tua dulcis et facies

tua decora</p>
<p><span class=c>15</span> capite nobis vulpes vulpes parvulas quae demoliuntur vineas

nam vinea nostra floruit</p>
<p><span class=c>16</span> dilectus meus mihi et ego illi qui pascitur inter lilia</p>
<p><span class=c>17</span> donec adspiret dies et inclinentur umbrae revertere similis

esto dilecte mi capreae aut hinulo cervorum super montes Bether</p>
<p><span class=gl>3</span> in lectulo meo per noctes quaesivi quem diligit anima mea

quaesivi illum et non inveni</p>
<p><span class=c>2</span> surgam et circuibo civitatem per vicos et plateas quaeram quem

diligit anima mea quaesivi illum et non inveni</p>
<p><span class=c>3</span> invenerunt me vigiles qui custodiunt civitatem num quem dilexit

anima mea vidistis</p>
<p><span class=c>4</span> paululum cum pertransissem eos inveni quem diligit anima mea

tenui eum nec dimittam donec introducam illum in domum matris meae et in

cubiculum genetricis meae</p>
<p><span class=c>5</span> adiuro vos filiae Hierusalem per capreas cervosque camporum ne

suscitetis neque evigilare faciatis dilectam donec ipsa velit</p>
<p><span class=c>6</span> quae est ista quae ascendit per desertum sicut virgula fumi ex

aromatibus murrae et turis et universi pulveris pigmentarii</p>
<p><span class=c>7</span> en lectulum Salomonis sexaginta fortes ambiunt ex fortissimis

Israhel</p>
<p><span class=c>8</span> omnes tenentes gladios et ad bella doctissimi uniuscuiusque

ensis super femur suum propter timores nocturnos</p>
<p><span class=c>9</span> ferculum fecit sibi rex Salomon de lignis Libani</p>
<p><span class=c>10</span> columnas eius fecit argenteas reclinatorium aureum ascensum

purpureum media caritate constravit propter filias Hierusalem</p>
<p><span class=c>11</span> egredimini et videte filiae Sion regem Salomonem in diademate

quo coronavit eum mater sua in die disponsionis illius et in die laetitiae

cordis eius</p>
<p><span class=gl>4</span> quam pulchra es amica mea quam pulchra es oculi tui

columbarum absque eo quod intrinsecus latet capilli tui sicut greges caprarum

quae ascenderunt de monte Galaad</p>
<p><span class=c>2</span> dentes tui sicut greges tonsarum quae ascenderunt de lavacro

omnes gemellis fetibus et sterilis non est inter eas</p>
<p><span class=c>3</span> sicut vitta coccinea labia tua et eloquium tuum dulce sicut

fragmen mali punici ita genae tuae absque eo quod intrinsecus latet</p>
<p><span class=c>4</span> sicut turris David collum tuum quae aedificata est cum

propugnaculis mille clypei pendent ex ea omnis armatura fortium</p>
<p><span class=c>5</span> duo ubera tua sicut duo hinuli capreae gemelli qui pascuntur in

liliis</p>
<p><span class=c>6</span> donec adspiret dies et inclinentur umbrae vadam ad montem

murrae et ad collem turis</p>
<p><span class=c>7</span> tota pulchra es amica mea et macula non est in te</p>
<p><span class=c>8</span> veni de Libano sponsa veni de Libano veni coronaberis de capite

Amana de vertice Sanir et Hermon de cubilibus leonum de montibus pardorum</p>
<p><span class=c>9</span> vulnerasti cor meum soror mea sponsa vulnerasti cor meum in uno

oculorum tuorum et in uno crine colli tui</p>
<p><span class=c>10</span> quam pulchrae sunt mammae tuae soror mea sponsa pulchriora

ubera tua vino et odor unguentorum tuorum super omnia aromata</p>
<p><span class=c>11</span> favus distillans labia tua sponsa mel et lac sub lingua tua et

odor vestimentorum tuorum sicut odor turis</p>
<p><span class=c>12</span> hortus conclusus soror mea sponsa hortus conclusus fons

signatus</p>
<p><span class=c>13</span> emissiones tuae paradisus malorum punicorum cum pomorum

fructibus cypri cum nardo</p>
<p><span class=c>14</span> nardus et crocus fistula et cinnamomum cum universis lignis

Libani murra et aloe cum omnibus primis unguentis</p>
<p><span class=c>15</span> fons hortorum puteus aquarum viventium quae fluunt impetu de

Libano</p>
<p><span class=c>16</span> surge aquilo et veni auster perfla hortum meum et fluant

aromata illius</p>
<p><span class=gl>5</span> veniat dilectus meus in hortum suum et comedat fructum pomorum

suorum veni in hortum meum soror mea sponsa messui murram meam cum aromatibus

meis comedi favum cum melle meo bibi vinum meum cum lacte meo comedite amici

bibite et inebriamini carissimi</p>
<p><span class=c>2</span> ego dormio et cor meum vigilat vox dilecti mei pulsantis aperi

mihi soror mea amica mea columba mea inmaculata mea quia caput meum plenum est

rore et cincinni mei guttis noctium</p>
<p><span class=c>3</span> expoliavi me tunica mea quomodo induar illa lavi pedes meos

quomodo inquinabo illos</p>
<p><span class=c>4</span> dilectus meus misit manum suam per foramen et venter meus

intremuit ad tactum eius</p>
<p><span class=c>5</span> surrexi ut aperirem dilecto meo manus meae stillaverunt murra

digiti mei pleni murra probatissima</p>
<p><span class=c>6</span> pessulum ostii aperui dilecto meo at ille declinaverat atque

transierat anima mea liquefacta est ut locutus est quaesivi et non inveni illum

vocavi et non respondit mihi</p>
<p><span class=c>7</span> invenerunt me custodes qui circumeunt civitatem percusserunt me

vulneraverunt me tulerunt pallium meum mihi custodes murorum</p>
<p><span class=c>8</span> adiuro vos filiae Hierusalem si inveneritis dilectum meum ut

nuntietis ei quia amore langueo</p>
<p><span class=c>9</span> qualis est dilectus tuus ex dilecto o pulcherrima mulierum

qualis est dilectus tuus ex dilecto quia sic adiurasti nos</p>
<p><span class=c>10</span> dilectus meus candidus et rubicundus electus ex milibus</p>
<p><span class=c>11</span> caput eius aurum optimum comae eius sicut elatae palmarum nigrae

quasi corvus</p>
<p><span class=c>12</span> oculi eius sicut columbae super rivulos aquarum quae lacte

sunt lotae et resident iuxta fluenta plenissima</p>
<p><span class=c>13</span> genae illius sicut areolae aromatum consitae a pigmentariis

labia eius lilia distillantia murram primam</p>
<p><span class=c>14</span> manus illius tornatiles aureae plenae hyacinthis venter eius

eburneus distinctus sapphyris</p>
<p><span class=c>15</span> crura illius columnae marmoreae quae fundatae sunt super bases

aureas species eius ut Libani electus ut cedri</p>
<p><span class=c>16</span> guttur illius suavissimum et totus desiderabilis talis est

dilectus meus et iste est amicus meus filiae Hierusalem</p>
<p><span class=c>17</span> quo abiit dilectus tuus o pulcherrima mulierum quo declinavit

dilectus tuus et quaeremus eum tecum</p>
<p><span class=gl>6</span> dilectus meus descendit in hortum suum ad areolam aromatis

ut pascatur in hortis et lilia colligat</p>
<p><span class=c>2</span> ego dilecto meo et dilectus meus mihi qui pascitur inter lilia</p>
<p><span class=c>3</span> pulchra es amica mea suavis et decora sicut Hierusalem

terribilis ut castrorum acies ordinata</p>
<p><span class=c>4</span> averte oculos tuos a me quia ipsi me avolare fecerunt capilli

tui sicut grex caprarum quae apparuerunt de Galaad</p>
<p><span class=c>5</span> dentes tui sicut grex ovium quae ascenderunt de lavacro omnes

gemellis fetibus et sterilis non est in eis</p>
<p><span class=c>6</span> sicut cortex mali punici genae tuae absque occultis tuis</p>
<p><span class=c>7</span> sexaginta sunt reginae et octoginta concubinae et adulescentularum

non est numerus</p>
<p><span class=c>8</span> una est columba mea perfecta mea una est matris suae electa

genetrici suae viderunt illam filiae et beatissimam praedicaverunt reginae et

concubinae et laudaverunt eam</p>
<p><span class=c>9</span> quae est ista quae progreditur quasi aurora consurgens pulchra

ut luna electa ut sol terribilis ut acies ordinata</p>
<p><span class=c>10</span> descendi ad hortum nucum ut viderem poma convallis ut

inspicerem si floruisset vinea et germinassent mala punica</p>
<p><span class=c>11</span> nescivi anima mea conturbavit me propter quadrigas Aminadab</p>
<p><span class=c>12</span> revertere revertere Sulamitis revertere revertere ut intueamur

te</p>
<p><span class=gl>7</span> quid videbis in Sulamiten nisi choros castrorum quam pulchri

sunt gressus tui in calciamentis filia principis iunctura feminum tuorum sicut

monilia quae fabricata sunt manu artificis</p>
<p><span class=c>2</span> umbilicus tuus crater tornatilis numquam indigens poculis

venter tuus sicut acervus tritici vallatus liliis</p>
<p><span class=c>3</span> duo ubera tua sicut duo hinuli gemelli capreae</p>
<p><span class=c>4</span> collum tuum sicut turris eburnea oculi tui sicut piscinae in

Esebon quae sunt in porta filiae multitudinis nasus tuus sicut turris Libani

quae respicit contra Damascum</p>
<p><span class=c>5</span> caput tuum ut Carmelus et comae capitis tui sicut purpura regis

vincta canalibus</p>
<p><span class=c>6</span> quam pulchra es et quam decora carissima in deliciis</p>
<p><span class=c>7</span> statura tua adsimilata est palmae et ubera tua botris</p>
<p><span class=c>8</span> dixi ascendam in palmam adprehendam fructus eius et erunt ubera

tua sicut botri vineae et odor oris tui sicut malorum</p>
<p><span class=c>9</span> guttur tuum sicut vinum optimum dignum dilecto meo ad potandum

labiisque et dentibus illius ruminandum</p>
<p><span class=c>10</span> ego dilecto meo et ad me conversio eius</p>
<p><span class=c>11</span> veni dilecte mi egrediamur in agrum commoremur in villis</p>
<p><span class=c>12</span> mane surgamus ad vineas videamus si floruit vinea si flores

fructus parturiunt si floruerunt mala punica ibi dabo tibi ubera mea</p>
<p><span class=c>13</span> mandragorae dederunt odorem in portis nostris omnia poma nova

et vetera dilecte mi servavi tibi</p>
<p><span class=gl>8</span> quis mihi det te fratrem meum sugentem ubera matris meae ut

inveniam te foris et deosculer et iam me nemo despiciat</p>
<p><span class=c>2</span> adprehendam te et ducam in domum matris meae ibi me docebis et

dabo tibi poculum ex vino condito et mustum malorum granatorum meorum</p>
<p><span class=c>3</span> leva eius sub capite meo et dextera illius amplexabitur me</p>
<p><span class=c>4</span> adiuro vos filiae Hierusalem ne suscitetis et evigilare

faciatis dilectam donec ipsa velit</p>
<p><span class=c>5</span> quae est ista quae ascendit de deserto deliciis affluens et

nixa super dilectum suum sub arbore malo suscitavi te ibi corrupta est mater

tua ibi violata est genetrix tua</p>
<p><span class=c>6</span> pone me ut signaculum super cor tuum ut signaculum super

brachium tuum quia fortis est ut mors dilectio dura sicut inferus aemulatio lampades

eius lampades ignis atque flammarum</p>
<p><span class=c>7</span> aquae multae non poterunt extinguere caritatem nec flumina

obruent illam si dederit homo omnem substantiam domus suae pro dilectione quasi

nihil despicient eum</p>
<p><span class=c>8</span> soror nostra parva et ubera non habet quid faciemus sorori

nostrae in die quando adloquenda est</p>
<p><span class=c>9</span> si murus est aedificemus super eum propugnacula argentea si

ostium est conpingamus illud tabulis cedrinis</p>
<p><span class=c>10</span> ego murus et ubera mea sicut turris ex quo facta sum coram eo

quasi pacem repperiens</p>
<p><span class=c>11</span> vinea fuit Pacifico in ea quae habet populos tradidit eam

custodibus vir adfert pro fructu eius mille argenteos</p>
<p><span class=c>12</span> vinea mea coram me est mille tui Pacifice et ducenti his qui

custodiunt fructus eius</p>
<p><span class=c>13</span> quae habitas in hortis amici auscultant fac me audire vocem tuam</p>
<p><span class=c>14</span> fuge dilecte mi et adsimilare capreae hinuloque cervorum super

montes aromatum</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="job.htm">Poster</a></p>
</td></tr>
</table>









		


</body>
</html>

