<html>
<head>
<title>Vulgata. Ad Romanos</title>
<meta http-equiv="Content-Type" content="text/html; charset=utf-8">
<meta name="author" content="Ruslan Khazarzar">
<meta name="keywords" content="Library of Ruslan Khazarzar, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script><p class=text>&#8226; <a href='http://cad2cad.com/twinview-de/'>stapeldruck von cad zeichnungen</a>, und im format<!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Ad Romanos</h2>
<p><span class=gl>1</span> Paulus servus Christi Iesu vocatus apostolus segregatus in

evangelium Dei</p>
<p><span class=c>2</span> quod ante promiserat per prophetas suos in scripturis sanctis</p>
<p><span class=c>3</span> de Filio suo qui factus est ex semine David secundum carnem</p>
<p><span class=c>4</span> qui praedestinatus est Filius Dei in virtute secundum Spiritum

sanctificationis ex resurrectione mortuorum Iesu Christi Domini nostri</p>
<p><span class=c>5</span> per quem accepimus gratiam et apostolatum ad oboediendum fidei

in omnibus gentibus pro nomine eius</p>
<p><span class=c>6</span> in quibus estis et vos vocati Iesu Christi</p>
<p><span class=c>7</span> omnibus qui sunt Romae dilectis Dei vocatis sanctis gratia

vobis et pax a Deo Patre nostro et Domino Iesu Christo</p>
<p><span class=c>8</span> primum quidem gratias ago Deo meo per Iesum Christum pro

omnibus vobis quia fides vestra adnuntiatur in universo mundo</p>
<p><span class=c>9</span> testis enim mihi est Deus cui servio in spiritu meo in

evangelio Filii eius quod sine intermissione memoriam vestri facio</p>
<p><span class=c>10</span> semper in orationibus meis obsecrans si quo modo tandem

aliquando prosperum iter habeam in voluntate Dei veniendi ad vos</p>
<p><span class=c>11</span> desidero enim videre vos ut aliquid inpertiar gratiae vobis

spiritalis ad confirmandos vos</p>
<p><span class=c>12</span> id est simul consolari in vobis per eam quae invicem est fidem

vestram atque meam</p>
<p><span class=c>13</span> nolo autem vos ignorare fratres quia saepe proposui venire ad

vos et prohibitus sum usque adhuc ut aliquem fructum habeam et in vobis sicut

et in ceteris gentibus</p>
<p><span class=c>14</span> Graecis ac barbaris sapientibus et insipientibus debitor sum</p>
<p><span class=c>15</span> ita quod in me promptum est et vobis qui Romae estis

evangelizare</p>
<p><span class=c>16</span> non enim erubesco evangelium virtus enim Dei est in salutem

omni credenti Iudaeo primum et Graeco</p>
<p><span class=c>17</span> iustitia enim Dei in eo revelatur ex fide in fidem sicut

scriptum est iustus autem ex fide vivit</p>
<p><span class=c>18</span> revelatur enim ira Dei de caelo super omnem impietatem et

iniustitiam hominum eorum qui veritatem in iniustitiam detinent</p>
<p><span class=c>19</span> quia quod notum est Dei manifestum est in illis Deus enim

illis manifestavit</p>
<p><span class=c>20</span> invisibilia enim ipsius a creatura mundi per ea quae facta

sunt intellecta conspiciuntur sempiterna quoque eius virtus et divinitas ut

sint inexcusabiles</p>
<p><span class=c>21</span> quia cum cognovissent Deum non sicut Deum glorificaverunt aut

gratias egerunt sed evanuerunt in cogitationibus suis et obscuratum est

insipiens cor eorum</p>
<p><span class=c>22</span> dicentes enim se esse sapientes stulti facti sunt</p>
<p><span class=c>23</span> et mutaverunt gloriam incorruptibilis Dei in similitudinem

imaginis corruptibilis hominis et volucrum et quadrupedum et serpentium</p>
<p><span class=c>24</span> propter quod tradidit illos Deus in desideria cordis eorum in

inmunditiam ut contumeliis adficiant corpora sua in semet ipsis</p>
<p><span class=c>25</span> qui commutaverunt veritatem Dei in mendacio et coluerunt et

servierunt creaturae potius quam creatori qui est benedictus in saecula amen</p>
<p><span class=c>26</span> propterea tradidit illos Deus in passiones ignominiae nam

feminae eorum inmutaverunt naturalem usum in eum usum qui est contra naturam</p>
<p><span class=c>27</span> similiter autem et masculi relicto naturali usu feminae

exarserunt in desideriis suis in invicem masculi in masculos turpitudinem

operantes et mercedem quam oportuit erroris sui in semet ipsis recipientes</p>
<p><span class=c>28</span> et sicut non probaverunt Deum habere in notitia tradidit eos

Deus in reprobum sensum ut faciant quae non conveniunt</p>
<p><span class=c>29</span> repletos omni iniquitate malitia fornicatione avaritia

nequitia plenos invidia homicidio contentione dolo malignitate susurrones</p>
<p><span class=c>30</span> detractores Deo odibiles contumeliosos superbos elatos

inventores malorum parentibus non oboedientes</p>
<p><span class=c>31</span> insipientes inconpositos sine affectione absque foedere sine

misericordia</p>
<p><span class=c>32</span> qui cum iustitiam Dei cognovissent non intellexerunt quoniam

qui talia agunt digni sunt morte non solum ea faciunt sed et consentiunt

facientibus</p>
<p><span class=gl>2</span> propter quod inexcusabilis es o homo omnis qui iudicas in

quo enim iudicas alterum te ipsum condemnas eadem enim agis qui iudicas</p>
<p><span class=c>2</span> scimus enim quoniam iudicium Dei est secundum veritatem in eos

qui talia agunt</p>
<p><span class=c>3</span> existimas autem hoc o homo qui iudicas eos qui talia agunt et

facis ea quia tu effugies iudicium Dei</p>
<p><span class=c>4</span> an divitias bonitatis eius et patientiae et longanimitatis

contemnis ignorans quoniam benignitas Dei ad paenitentiam te adducit</p>
<p><span class=c>5</span> secundum duritiam autem tuam et inpaenitens cor thesaurizas

tibi iram in die irae et revelationis iusti iudicii Dei</p>
<p><span class=c>6</span> qui reddet unicuique secundum opera eius</p>
<p><span class=c>7</span> his quidem qui secundum patientiam boni operis gloriam et

honorem et incorruptionem quaerentibus vitam aeternam</p>
<p><span class=c>8</span> his autem qui ex contentione et qui non adquiescunt veritati

credunt autem iniquitati ira et indignatio</p>
<p><span class=c>9</span> tribulatio et angustia in omnem animam hominis operantis malum

Iudaei primum et Graeci</p>
<p><span class=c>10</span> gloria autem et honor et pax omni operanti bonum Iudaeo primum

et Graeco</p>
<p><span class=c>11</span> non est enim personarum acceptio apud Deum</p>
<p><span class=c>12</span> quicumque enim sine lege peccaverunt sine lege et peribunt et

quicumque in lege peccaverunt per legem iudicabuntur</p>
<p><span class=c>13</span> non enim auditores legis iusti sunt apud Deum sed factores

legis iustificabuntur</p>
<p><span class=c>14</span> cum enim gentes quae legem non habent naturaliter quae legis

sunt faciunt eiusmodi legem non habentes ipsi sibi sunt lex</p>
<p><span class=c>15</span> qui ostendunt opus legis scriptum in cordibus suis testimonium

reddente illis conscientia ipsorum et inter se invicem cogitationum accusantium

aut etiam defendentium</p>
<p><span class=c>16</span> in die cum iudicabit Deus occulta hominum secundum evangelium

meum per Iesum Christum</p>
<p><span class=c>17</span> si autem tu Iudaeus cognominaris et requiescis in lege et

gloriaris in Deo</p>
<p><span class=c>18</span> et nosti voluntatem et probas utiliora instructus per legem</p>
<p><span class=c>19</span> confidis te ipsum ducem esse caecorum lumen eorum qui in

tenebris sunt</p>
<p><span class=c>20</span> eruditorem insipientium magistrum infantium habentem formam

scientiae et veritatis in lege</p>
<p><span class=c>21</span> qui ergo alium doces te ipsum non doces qui praedicas non

furandum furaris</p>
<p><span class=c>22</span> qui dicis non moechandum moecharis qui abominaris idola

sacrilegium facis</p>
<p><span class=c>23</span> qui in lege gloriaris per praevaricationem legis Deum

inhonoras</p>
<p><span class=c>24</span> nomen enim Dei per vos blasphematur inter gentes sicut

scriptum est</p>
<p><span class=c>25</span> circumcisio quidem prodest si legem observes si autem

praevaricator legis sis circumcisio tua praeputium facta est</p>
<p><span class=c>26</span> si igitur praeputium iustitias legis custodiat nonne

praeputium illius in circumcisionem reputabitur</p>
<p><span class=c>27</span> et iudicabit quod ex natura est praeputium legem consummans te

qui per litteram et circumcisionem praevaricator legis es</p>
<p><span class=c>28</span> non enim qui in manifesto Iudaeus est neque quae in manifesto

in carne circumcisio</p>
<p><span class=c>29</span> sed qui in abscondito Iudaeus et circumcisio cordis in spiritu

non littera cuius laus non ex hominibus sed ex Deo est</p>
<p><span class=gl>3</span> quid ergo amplius est Iudaeo aut quae utilitas

circumcisionis</p>
<p><span class=c>2</span> multum per omnem modum primum quidem quia credita sunt illis

eloquia Dei</p>
<p><span class=c>3</span> quid enim si quidam illorum non crediderunt numquid

incredulitas illorum fidem Dei evacuabit absit</p>
<p><span class=c>4</span> est autem Deus verax omnis autem homo mendax sicut scriptum est

ut iustificeris in sermonibus tuis et vincas cum iudicaris</p>
<p><span class=c>5</span> si autem iniquitas nostra iustitiam Dei commendat quid dicemus

numquid iniquus Deus qui infert iram secundum hominem dico</p>
<p><span class=c>6</span> absit alioquin quomodo iudicabit Deus mundum</p>
<p><span class=c>7</span> si enim veritas Dei in meo mendacio abundavit in gloriam ipsius

quid adhuc et ego tamquam peccator iudicor</p>
<p><span class=c>8</span> et non sicut blasphemamur et sicut aiunt nos quidam dicere

faciamus mala ut veniant bona quorum damnatio iusta est</p>
<p><span class=c>9</span> quid igitur praecellimus eos nequaquam causati enim sumus

Iudaeos et Graecos omnes sub peccato esse</p>
<p><span class=c>10</span> sicut scriptum est quia non est iustus quisquam</p>
<p><span class=c>11</span> non est intellegens non est requirens Deum</p>
<p><span class=c>12</span> omnes declinaverunt simul inutiles facti sunt non est qui

faciat bonum non est usque ad unum</p>
<p><span class=c>13</span> sepulchrum patens est guttur eorum linguis suis dolose agebant

venenum aspidum sub labiis eorum</p>
<p><span class=c>14</span> quorum os maledictione et amaritudine plenum est</p>
<p><span class=c>15</span> veloces pedes eorum ad effundendum sanguinem</p>
<p><span class=c>16</span> contritio et infelicitas in viis eorum</p>
<p><span class=c>17</span> et viam pacis non cognoverunt</p>
<p><span class=c>18</span> non est timor Dei ante oculos eorum</p>
<p><span class=c>19</span> scimus autem quoniam quaecumque lex loquitur his qui in lege

sunt loquitur ut omne os obstruatur et subditus fiat omnis mundus Deo</p>
<p><span class=c>20</span> quia ex operibus legis non iustificabitur omnis caro coram

illo per legem enim cognitio peccati</p>
<p><span class=c>21</span> nunc autem sine lege iustitia Dei manifestata est testificata

a lege et prophetis</p>
<p><span class=c>22</span> iustitia autem Dei per fidem Iesu Christi super omnes qui

credunt non enim est distinctio</p>
<p><span class=c>23</span> omnes enim peccaverunt et egent gloriam Dei</p>
<p><span class=c>24</span> iustificati gratis per gratiam ipsius per redemptionem quae

est in Christo Iesu</p>
<p><span class=c>25</span> quem proposuit Deus propitiationem per fidem in sanguine

ipsius ad ostensionem iustitiae suae propter remissionem praecedentium

delictorum</p>
<p><span class=c>26</span> in sustentatione Dei ad ostensionem iustitiae eius in hoc

tempore ut sit ipse iustus et iustificans eum qui ex fide est Iesu</p>
<p><span class=c>27</span> ubi est ergo gloriatio exclusa est per quam legem factorum non

sed per legem fidei</p>
<p><span class=c>28</span> arbitramur enim iustificari hominem per fidem sine operibus

legis</p>
<p><span class=c>29</span> an Iudaeorum Deus tantum nonne et gentium immo et gentium</p>
<p><span class=c>30</span> quoniam quidem unus Deus qui iustificabit circumcisionem ex

fide et praeputium per fidem</p>
<p><span class=c>31</span> legem ergo destruimus per fidem absit sed legem statuimus</p>
<p><span class=gl>4</span> quid ergo dicemus invenisse Abraham patrem nostrum secundum

carnem</p>
<p><span class=c>2</span> si enim Abraham ex operibus iustificatus est habet gloriam sed

non apud Deum</p>
<p><span class=c>3</span> quid enim scriptura dicit credidit Abraham Deo et reputatum est

illi ad iustitiam</p>
<p><span class=c>4</span> ei autem qui operatur merces non inputatur secundum gratiam sed

secundum debitum</p>
<p><span class=c>5</span> ei vero qui non operatur credenti autem in eum qui iustificat

impium reputatur fides eius ad iustitiam</p>
<p><span class=c>6</span> sicut et David dicit beatitudinem hominis cui Deus accepto fert

iustitiam sine operibus</p>
<p><span class=c>7</span> beati quorum remissae sunt iniquitates et quorum tecta sunt

peccata</p>
<p><span class=c>8</span> beatus vir cui non inputabit Dominus peccatum</p>
<p><span class=c>9</span> beatitudo ergo haec in circumcisione an etiam in praeputio

dicimus enim quia reputata est Abrahae fides ad iustitiam</p>
<p><span class=c>10</span> quomodo ergo reputata est in circumcisione an in praeputio non

in circumcisione sed in praeputio</p>
<p><span class=c>11</span> et signum accepit circumcisionis signaculum iustitiae fidei

quae est in praeputio ut sit pater omnium credentium per praeputium ut

reputetur et illis ad iustitiam</p>
<p><span class=c>12</span> et sit pater circumcisionis non his tantum qui sunt ex

circumcisione sed et his qui sectantur vestigia quae est in praeputio fidei

patris nostri Abrahae</p>
<p><span class=c>13</span> non enim per legem promissio Abrahae aut semini eius ut heres

esset mundi sed per iustitiam fidei</p>
<p><span class=c>14</span> si enim qui ex lege heredes sunt exinanita est fides abolita

est promissio</p>
<p><span class=c>15</span> lex enim iram operatur ubi enim non est lex nec praevaricatio</p>
<p><span class=c>16</span> ideo ex fide ut secundum gratiam ut firma sit promissio omni

semini non ei qui ex lege est solum sed et ei qui ex fide est Abrahae qui est

pater omnium nostrum</p>
<p><span class=c>17</span> sicut scriptum est quia patrem multarum gentium posui te ante

Deum cui credidit qui vivificat mortuos et vocat quae non sunt tamquam ea quae

sunt</p>
<p><span class=c>18</span> qui contra spem in spem credidit ut fieret pater multarum

gentium secundum quod dictum est sic erit semen tuum</p>
<p><span class=c>19</span> et non infirmatus fide consideravit corpus suum emortuum cum

fere centum annorum esset et emortuam vulvam Sarrae</p>
<p><span class=c>20</span> in repromissione etiam Dei non haesitavit diffidentia sed

confortatus est fide dans gloriam Deo</p>
<p><span class=c>21</span> plenissime sciens quia quaecumque promisit potens est et

facere</p>
<p><span class=c>22</span> ideo et reputatum est illi ad iustitiam</p>
<p><span class=c>23</span> non est autem scriptum tantum propter ipsum quia reputatum est

illi</p>
<p><span class=c>24</span> sed et propter nos quibus reputabitur credentibus in eum qui

suscitavit Iesum Dominum nostrum a mortuis</p>
<p><span class=c>25</span> qui traditus est propter delicta nostra et resurrexit propter

iustificationem nostram</p>
<p><span class=gl>5</span> iustificati igitur ex fide pacem habeamus ad Deum per

Dominum nostrum Iesum Christum</p>
<p><span class=c>2</span> per quem et accessum habemus fide in gratiam istam in qua

stamus et gloriamur in spe gloriae filiorum Dei</p>
<p><span class=c>3</span> non solum autem sed et gloriamur in tribulationibus scientes

quod tribulatio patientiam operatur</p>
<p><span class=c>4</span> patientia autem probationem probatio vero spem</p>
<p><span class=c>5</span> spes autem non confundit quia caritas Dei diffusa est in

cordibus nostris per Spiritum Sanctum qui datus est nobis</p>
<p><span class=c>6</span> ut quid enim Christus cum adhuc infirmi essemus secundum tempus

pro impiis mortuus est</p>
<p><span class=c>7</span> vix enim pro iusto quis moritur nam pro bono forsitan quis et

audeat mori</p>
<p><span class=c>8</span> commendat autem suam caritatem Deus in nos quoniam cum adhuc

peccatores essemus</p>
<p><span class=c>9</span> Christus pro nobis mortuus est multo igitur magis iustificati

nunc in sanguine ipsius salvi erimus ab ira per ipsum</p>
<p><span class=c>10</span> si enim cum inimici essemus reconciliati sumus Deo per mortem

Filii eius multo magis reconciliati salvi erimus in vita ipsius</p>
<p><span class=c>11</span> non solum autem sed et gloriamur in Deo per Dominum nostrum

Iesum Christum per quem nunc reconciliationem accepimus</p>
<p><span class=c>12</span> propterea sicut per unum hominem in hunc mundum peccatum

intravit et per peccatum mors et ita in omnes homines mors pertransiit in quo

omnes peccaverunt</p>
<p><span class=c>13</span> usque ad legem enim peccatum erat in mundo peccatum autem non

inputatur cum lex non est</p>
<p><span class=c>14</span> sed regnavit mors ab Adam usque ad Mosen etiam in eos qui non

peccaverunt in similitudinem praevaricationis Adae qui est forma futuri</p>
<p><span class=c>15</span> sed non sicut delictum ita et donum si enim unius delicto

multi mortui sunt multo magis gratia Dei et donum in gratiam unius hominis Iesu

Christi in plures abundavit</p>
<p><span class=c>16</span> et non sicut per unum peccantem ita et donum nam iudicium ex

uno in condemnationem gratia autem ex multis delictis in iustificationem</p>
<p><span class=c>17</span> si enim in unius delicto mors regnavit per unum multo magis

abundantiam gratiae et donationis et iustitiae accipientes in vita regnabunt

per unum Iesum Christum</p>
<p><span class=c>18</span> igitur sicut per unius delictum in omnes homines in

condemnationem sic et per unius iustitiam in omnes homines in iustificationem

vitae</p>
<p><span class=c>19</span> sicut enim per inoboedientiam unius hominis peccatores

constituti sunt multi ita et per unius oboeditionem iusti constituentur multi</p>
<p><span class=c>20</span> lex autem subintravit ut abundaret delictum ubi autem

abundavit delictum superabundavit gratia</p>
<p><span class=c>21</span> ut sicut regnavit peccatum in morte ita et gratia regnet per

iustitiam in vitam aeternam per Iesum Christum Dominum nostrum</p>
<p><span class=gl>6</span> quid ergo dicemus permanebimus in peccato ut gratia abundet</p>
<p><span class=c>2</span> absit qui enim mortui sumus peccato quomodo adhuc vivemus in

illo</p>
<p><span class=c>3</span> an ignoratis quia quicumque baptizati sumus in Christo Iesu in

morte ipsius baptizati sumus</p>
<p><span class=c>4</span> consepulti enim sumus cum illo per baptismum in mortem ut

quomodo surrexit Christus a mortuis per gloriam Patris ita et nos in novitate

vitae ambulemus</p>
<p><span class=c>5</span> si enim conplantati facti sumus similitudini mortis eius simul

et resurrectionis erimus</p>
<p><span class=c>6</span> hoc scientes quia vetus homo noster simul crucifixus est ut

destruatur corpus peccati ut ultra non serviamus peccato</p>
<p><span class=c>7</span> qui enim mortuus est iustificatus est a peccato</p>
<p><span class=c>8</span> si autem mortui sumus cum Christo credimus quia simul etiam

vivemus cum Christo</p>
<p><span class=c>9</span> scientes quod Christus surgens ex mortuis iam non moritur mors

illi ultra non dominabitur</p>
<p><span class=c>10</span> quod enim mortuus est peccato mortuus est semel quod autem

vivit vivit Deo</p>
<p><span class=c>11</span> ita et vos existimate vos mortuos quidem esse peccato viventes

autem Deo in Christo Iesu</p>
<p><span class=c>12</span> non ergo regnet peccatum in vestro mortali corpore ut

oboediatis concupiscentiis eius</p>
<p><span class=c>13</span> sed neque exhibeatis membra vestra arma iniquitatis peccato

sed exhibete vos Deo tamquam ex mortuis viventes et membra vestra arma

iustitiae Deo</p>
<p><span class=c>14</span> peccatum enim vobis non dominabitur non enim sub lege estis

sed sub gratia</p>
<p><span class=c>15</span> quid ergo peccavimus quoniam non sumus sub lege sed sub gratia

absit</p>
<p><span class=c>16</span> nescitis quoniam cui exhibetis vos servos ad oboediendum servi

estis eius cui oboeditis sive peccati sive oboeditionis ad iustitiam</p>
<p><span class=c>17</span> gratias autem Deo quod fuistis servi peccati oboedistis autem

ex corde in eam formam doctrinae in qua traditi estis</p>
<p><span class=c>18</span> liberati autem a peccato servi facti estis iustitiae</p>
<p><span class=c>19</span> humanum dico propter infirmitatem carnis vestrae sicut enim

exhibuistis membra vestra servire inmunditiae et iniquitati ad iniquitatem ita

nunc exhibete membra vestra servire iustitiae in sanctificationem</p>
<p><span class=c>20</span> cum enim servi essetis peccati liberi fuistis iustitiae</p>
<p><span class=c>21</span> quem ergo fructum habuistis tunc in quibus nunc erubescitis

nam finis illorum mors est</p>
<p><span class=c>22</span> nunc vero liberati a peccato servi autem facti Deo habetis

fructum vestrum in sanctificationem finem vero vitam aeternam</p>
<p><span class=c>23</span> stipendia enim peccati mors gratia autem Dei vita aeterna in

Christo Iesu Domino nostro</p>
<p><span class=gl>7</span> an ignoratis fratres scientibus enim legem loquor quia lex

in homine dominatur quanto tempore vivit</p>
<p><span class=c>2</span> nam quae sub viro est mulier vivente viro alligata est legi si

autem mortuus fuerit vir soluta est a lege viri</p>
<p><span class=c>3</span> igitur vivente viro vocabitur adultera si fuerit cum alio viro

si autem mortuus fuerit vir eius liberata est a lege ut non sit adultera si

fuerit cum alio viro</p>
<p><span class=c>4</span> itaque fratres mei et vos mortificati estis legi per corpus

Christi ut sitis alterius qui ex mortuis resurrexit ut fructificaremus Deo</p>
<p><span class=c>5</span> cum enim essemus in carne passiones peccatorum quae per legem

erant operabantur in membris nostris ut fructificarent morti</p>
<p><span class=c>6</span> nunc autem soluti sumus a lege morientes in quo detinebamur ita

ut serviamus in novitate spiritus et non in vetustate litterae</p>
<p><span class=c>7</span> quid ergo dicemus lex peccatum est absit sed peccatum non

cognovi nisi per legem nam concupiscentiam nesciebam nisi lex diceret non

concupisces</p>
<p><span class=c>8</span> occasione autem accepta peccatum per mandatum operatum est in

me omnem concupiscentiam sine lege enim peccatum mortuum erat</p>
<p><span class=c>9</span> ego autem vivebam sine lege aliquando sed cum venisset mandatum

peccatum revixit</p>
<p><span class=c>10</span> ego autem mortuus sum et inventum est mihi mandatum quod erat

ad vitam hoc esse ad mortem</p>
<p><span class=c>11</span> nam peccatum occasione accepta per mandatum seduxit me et per

illud occidit</p>
<p><span class=c>12</span> itaque lex quidem sancta et mandatum sanctum et iustum et

bonum</p>
<p><span class=c>13</span> quod ergo bonum est mihi factum est mors absit sed peccatum ut

appareat peccatum per bonum mihi operatum est mortem ut fiat supra modum

peccans peccatum per mandatum</p>
<p><span class=c>14</span> scimus enim quod lex spiritalis est ego autem carnalis sum

venundatus sub peccato</p>
<p><span class=c>15</span> quod enim operor non intellego non enim quod volo hoc ago sed

quod odi illud facio</p>
<p><span class=c>16</span> si autem quod nolo illud facio consentio legi quoniam bona</p>
<p><span class=c>17</span> nunc autem iam non ego operor illud sed quod habitat in me

peccatum</p>
<p><span class=c>18</span> scio enim quia non habitat in me hoc est in carne mea bonum

nam velle adiacet mihi perficere autem bonum non invenio</p>
<p><span class=c>19</span> non enim quod volo bonum hoc facio sed quod nolo malum hoc ago</p>
<p><span class=c>20</span> si autem quod nolo illud facio non ego operor illud sed quod

habitat in me peccatum</p>
<p><span class=c>21</span> invenio igitur legem volenti mihi facere bonum quoniam mihi

malum adiacet</p>
<p><span class=c>22</span> condelector enim legi Dei secundum interiorem hominem</p>
<p><span class=c>23</span> video autem aliam legem in membris meis repugnantem legi mentis

meae et captivantem me in lege peccati quae est in membris meis</p>
<p><span class=c>24</span> infelix ego homo quis me liberabit de corpore mortis huius</p>
<p><span class=c>25</span> gratia Dei per Iesum Christum Dominum nostrum igitur ego ipse

mente servio legi Dei carne autem legi peccati</p>
<p><span class=gl>8</span> nihil ergo nunc damnationis est his qui sunt in Christo Iesu

qui non secundum carnem ambulant</p>
<p><span class=c>2</span> lex enim Spiritus vitae in Christo Iesu liberavit me a lege

peccati et mortis</p>
<p><span class=c>3</span> nam quod inpossibile erat legis in quo infirmabatur per carnem

Deus Filium suum mittens in similitudinem carnis peccati et de peccato damnavit

peccatum in carne</p>
<p><span class=c>4</span> ut iustificatio legis impleretur in nobis qui non secundum

carnem ambulamus sed secundum Spiritum</p>
<p><span class=c>5</span> qui enim secundum carnem sunt quae carnis sunt sapiunt qui vero

secundum Spiritum quae sunt Spiritus sentiunt</p>
<p><span class=c>6</span> nam prudentia carnis mors prudentia autem Spiritus vita et pax</p>
<p><span class=c>7</span> quoniam sapientia carnis inimicitia est in Deum legi enim Dei

non subicitur nec enim potest</p>
<p><span class=c>8</span> qui autem in carne sunt Deo placere non possunt</p>
<p><span class=c>9</span> vos autem in carne non estis sed in Spiritu si tamen Spiritus

Dei habitat in vobis si quis autem Spiritum Christi non habet hic non est eius</p>
<p><span class=c>10</span> si autem Christus in vobis est corpus quidem mortuum est

propter peccatum spiritus vero vita propter iustificationem</p>
<p><span class=c>11</span> quod si Spiritus eius qui suscitavit Iesum a mortuis habitat

in vobis qui suscitavit Iesum Christum a mortuis vivificabit et mortalia

corpora vestra propter inhabitantem Spiritum eius in vobis</p>
<p><span class=c>12</span> ergo fratres debitores sumus non carni ut secundum carnem

vivamus</p>
<p><span class=c>13</span> si enim secundum carnem vixeritis moriemini si autem Spiritu

facta carnis mortificatis vivetis</p>
<p><span class=c>14</span> quicumque enim Spiritu Dei aguntur hii filii sunt Dei</p>
<p><span class=c>15</span> non enim accepistis spiritum servitutis iterum in timore sed

accepistis Spiritum adoptionis filiorum in quo clamamus Abba Pater</p>
<p><span class=c>16</span> ipse Spiritus testimonium reddit spiritui nostro quod sumus

filii Dei</p>
<p><span class=c>17</span> si autem filii et heredes heredes quidem Dei coheredes autem

Christi si tamen conpatimur ut et conglorificemur</p>
<p><span class=c>18</span> existimo enim quod non sunt condignae passiones huius temporis

ad futuram gloriam quae revelabitur in nobis</p>
<p><span class=c>19</span> nam expectatio creaturae revelationem filiorum Dei expectat</p>
<p><span class=c>20</span> vanitati enim creatura subiecta est non volens sed propter eum

qui subiecit in spem</p>
<p><span class=c>21</span> quia et ipsa creatura liberabitur a servitute corruptionis in

libertatem gloriae filiorum Dei</p>
<p><span class=c>22</span> scimus enim quod omnis creatura ingemescit et parturit usque

adhuc</p>
<p><span class=c>23</span> non solum autem illa sed et nos ipsi primitias Spiritus

habentes et ipsi intra nos gemimus adoptionem filiorum expectantes redemptionem

corporis nostri</p>
<p><span class=c>24</span> spe enim salvi facti sumus spes autem quae videtur non est

spes nam quod videt quis quid sperat</p>
<p><span class=c>25</span> si autem quod non videmus speramus per patientiam expectamus</p>
<p><span class=c>26</span> similiter autem et Spiritus adiuvat infirmitatem nostram nam

quid oremus sicut oportet nescimus sed ipse Spiritus postulat pro nobis

gemitibus inenarrabilibus</p>
<p><span class=c>27</span> qui autem scrutatur corda scit quid desideret Spiritus quia

secundum Deum postulat pro sanctis</p>
<p><span class=c>28</span> scimus autem quoniam diligentibus Deum omnia cooperantur in

bonum his qui secundum propositum vocati sunt sancti</p>
<p><span class=c>29</span> nam quos praescivit et praedestinavit conformes fieri imaginis

Filii eius ut sit ipse primogenitus in multis fratribus</p>
<p><span class=c>30</span> quos autem praedestinavit hos et vocavit et quos vocavit hos

et iustificavit quos autem iustificavit illos et glorificavit</p>
<p><span class=c>31</span> quid ergo dicemus ad haec si Deus pro nobis quis contra nos</p>
<p><span class=c>32</span> qui etiam Filio suo non pepercit sed pro nobis omnibus

tradidit illum quomodo non etiam cum illo omnia nobis donabit</p>
<p><span class=c>33</span> quis accusabit adversus electos Dei Deus qui iustificat</p>
<p><span class=c>34</span> quis est qui condemnet Christus Iesus qui mortuus est immo qui

resurrexit qui et est ad dexteram Dei qui etiam interpellat pro nobis</p>
<p><span class=c>35</span> quis nos separabit a caritate Christi tribulatio an angustia

an persecutio an fames an nuditas an periculum an gladius</p>
<p><span class=c>36</span> sicut scriptum est quia propter te mortificamur tota die

aestimati sumus ut oves occisionis</p>
<p><span class=c>37</span> sed in his omnibus superamus propter eum qui dilexit nos</p>
<p><span class=c>38</span> certus sum enim quia neque mors neque vita neque angeli neque

principatus neque instantia neque futura neque fortitudines</p>
<p><span class=c>39</span> neque altitudo neque profundum neque creatura alia poterit nos

separare a caritate Dei quae est in Christo Iesu Domino nostro</p>
<p><span class=gl>9</span> veritatem dico in Christo non mentior testimonium mihi

perhibente conscientia mea in Spiritu Sancto</p>
<p><span class=c>2</span> quoniam tristitia est mihi magna et continuus dolor cordi meo</p>
<p><span class=c>3</span> optabam enim ipse ego anathema esse a Christo pro fratribus

meis qui sunt cognati mei secundum carnem</p>
<p><span class=c>4</span> qui sunt Israhelitae quorum adoptio est filiorum et gloria et

testamenta et legislatio et obsequium et promissa</p>
<p><span class=c>5</span> quorum patres et ex quibus Christus secundum carnem qui est

super omnia Deus benedictus in saecula amen</p>
<p><span class=c>6</span> non autem quod exciderit verbum Dei non enim omnes qui ex

Israhel hii sunt Israhel</p>
<p><span class=c>7</span> neque quia semen sunt Abrahae omnes filii sed in Isaac

vocabitur tibi semen</p>
<p><span class=c>8</span> id est non qui filii carnis hii filii Dei sed qui filii sunt

promissionis aestimantur in semine</p>
<p><span class=c>9</span> promissionis enim verbum hoc est secundum hoc tempus veniam et

erit Sarrae filius</p>
<p><span class=c>10</span> non solum autem sed et Rebecca ex uno concubitum habens Isaac

patre nostro</p>
<p><span class=c>11</span> cum enim nondum nati fuissent aut aliquid egissent bonum aut

malum ut secundum electionem propositum Dei maneret</p>
<p><span class=c>12</span> non ex operibus sed ex vocante dictum est ei quia maior

serviet minori</p>
<p><span class=c>13</span> sicut scriptum est Iacob dilexi Esau autem odio habui</p>
<p><span class=c>14</span> quid ergo dicemus numquid iniquitas apud Deum absit</p>
<p><span class=c>15</span> Mosi enim dicit miserebor cuius misereor et misericordiam

praestabo cuius miserebor</p>
<p><span class=c>16</span> igitur non volentis neque currentis sed miserentis Dei</p>
<p><span class=c>17</span> dicit enim scriptura Pharaoni quia in hoc ipsum excitavi te ut

ostendam in te virtutem meam et ut adnuntietur nomen meum in universa terra</p>
<p><span class=c>18</span> ergo cuius vult miseretur et quem vult indurat</p>
<p><span class=c>19</span> dicis itaque mihi quid adhuc queritur voluntati enim eius quis

resistit</p>
<p><span class=c>20</span> o homo tu quis es qui respondeas Deo numquid dicit figmentum

ei qui se finxit quid me fecisti sic</p>
<p><span class=c>21</span> an non habet potestatem figulus luti ex eadem massa facere

aliud quidem vas in honorem aliud vero in contumeliam</p>
<p><span class=c>22</span> quod si volens Deus ostendere iram et notam facere potentiam

suam sustinuit in multa patientia vasa irae aptata in interitum</p>
<p><span class=c>23</span> ut ostenderet divitias gloriae suae in vasa misericordiae quae

praeparavit in gloriam</p>
<p><span class=c>24</span> quos et vocavit nos non solum ex Iudaeis sed etiam ex gentibus</p>
<p><span class=c>25</span> sicut in Osee dicit vocabo non plebem meam plebem meam et non

misericordiam consecutam misericordiam consecutam</p>
<p><span class=c>26</span> et erit in loco ubi dictum est eis non plebs mea vos ibi

vocabuntur filii Dei vivi</p>
<p><span class=c>27</span> Esaias autem clamat pro Israhel si fuerit numerus filiorum

Israhel tamquam harena maris reliquiae salvae fient</p>
<p><span class=c>28</span> verbum enim consummans et brevians in aequitate quia verbum

breviatum faciet Dominus super terram</p>
<p><span class=c>29</span> et sicut praedixit Esaias nisi Dominus Sabaoth reliquisset

nobis semen sicut Sodoma facti essemus et sicut Gomorra similes fuissemus</p>
<p><span class=c>30</span> quid ergo dicemus quod gentes quae non sectabantur iustitiam

adprehenderunt iustitiam iustitiam autem quae ex fide est</p>
<p><span class=c>31</span> Israhel vero sectans legem iustitiae in legem iustitiae non

pervenit</p>
<p><span class=c>32</span> quare quia non ex fide sed quasi ex operibus offenderunt in

lapidem offensionis</p>
<p><span class=c>33</span> sicut scriptum est ecce pono in Sion lapidem offensionis et

petram scandali et omnis qui credit in eum non confundetur</p>
<p><span class=gl>10</span> fratres voluntas quidem cordis mei et obsecratio ad Deum

fit pro illis in salutem</p>
<p><span class=c>2</span> testimonium enim perhibeo illis quod aemulationem Dei habent

sed non secundum scientiam</p>
<p><span class=c>3</span> ignorantes enim Dei iustitiam et suam quaerentes statuere

iustitiae Dei non sunt subiecti</p>
<p><span class=c>4</span> finis enim legis Christus ad iustitiam omni credenti</p>
<p><span class=c>5</span> Moses enim scripsit quoniam iustitiam quae ex lege est qui

fecerit homo vivet in ea</p>
<p><span class=c>6</span> quae autem ex fide est iustitia sic dicit ne dixeris in corde

tuo quis ascendit in caelum id est Christum deducere</p>
<p><span class=c>7</span> aut quis descendit in abyssum hoc est Christum ex mortuis

revocare</p>
<p><span class=c>8</span> sed quid dicit prope est verbum in ore tuo et in corde tuo hoc

est verbum fidei quod praedicamus</p>
<p><span class=c>9</span> quia si confitearis in ore tuo Dominum Iesum et in corde tuo

credideris quod Deus illum excitavit ex mortuis salvus eris</p>
<p><span class=c>10</span> corde enim creditur ad iustitiam ore autem confessio fit in

salutem</p>
<p><span class=c>11</span> dicit enim scriptura omnis qui credit in illum non confundetur</p>
<p><span class=c>12</span> non enim est distinctio Iudaei et Graeci nam idem Dominus

omnium dives in omnes qui invocant illum</p>
<p><span class=c>13</span> omnis enim quicumque invocaverit nomen Domini salvus erit</p>
<p><span class=c>14</span> quomodo ergo invocabunt in quem non crediderunt aut quomodo

credent ei quem non audierunt quomodo autem audient sine praedicante</p>
<p><span class=c>15</span> quomodo vero praedicabunt nisi mittantur sicut scriptum est

quam speciosi pedes evangelizantium pacem evangelizantium bona</p>
<p><span class=c>16</span> sed non omnes oboedierunt evangelio Esaias enim dicit Domine

quis credidit auditui nostro</p>
<p><span class=c>17</span> ergo fides ex auditu auditus autem per verbum Christi</p>
<p><span class=c>18</span> sed dico numquid non audierunt et quidem in omnem terram exiit

sonus eorum et in fines orbis terrae verba eorum</p>
<p><span class=c>19</span> sed dico numquid Israhel non cognovit primus Moses dicit ego

ad aemulationem vos adducam in non gentem in gentem insipientem in iram vos

mittam</p>
<p><span class=c>20</span> Esaias autem audet et dicit inventus sum non quaerentibus me

palam apparui his qui me non interrogabant</p>
<p><span class=c>21</span> ad Israhel autem dicit tota die expandi manus meas ad populum

non credentem et contradicentem</p>
<p><span class=gl>11</span> dico ergo numquid reppulit Deus populum suum absit nam et

ego Israhelita sum ex semine Abraham tribu Beniamin</p>
<p><span class=c>2</span> non reppulit Deus plebem suam quam praesciit an nescitis in

Helia quid dicit scriptura quemadmodum interpellat Deum adversus Israhel</p>
<p><span class=c>3</span> Domine prophetas tuos occiderunt altaria tua suffoderunt et ego

relictus sum solus et quaerunt animam meam</p>
<p><span class=c>4</span> sed quid dicit illi responsum divinum reliqui mihi septem milia

virorum qui non curvaverunt genu Baal</p>
<p><span class=c>5</span> sic ergo et in hoc tempore reliquiae secundum electionem

gratiae factae sunt</p>
<p><span class=c>6</span> si autem gratia non ex operibus alioquin gratia iam non est

gratia</p>
<p><span class=c>7</span> quid ergo quod quaerebat Israhel hoc non est consecutus electio

autem consecuta est ceteri vero excaecati sunt</p>
<p><span class=c>8</span> sicut scriptum est dedit illis Deus spiritum conpunctionis

oculos ut non videant et aures ut non audiant usque in hodiernum diem</p>
<p><span class=c>9</span> et David dicit fiat mensa eorum in laqueum et in captionem et

in scandalum et in retributionem illis</p>
<p><span class=c>10</span> obscurentur oculi eorum ne videant et dorsum illorum semper

incurva</p>
<p><span class=c>11</span> dico ergo numquid sic offenderunt ut caderent absit sed

illorum delicto salus gentibus ut illos aemulentur</p>
<p><span class=c>12</span> quod si delictum illorum divitiae sunt mundi et deminutio

eorum divitiae gentium quanto magis plenitudo eorum</p>
<p><span class=c>13</span> vobis enim dico gentibus quamdiu quidem ego sum gentium

apostolus ministerium meum honorificabo</p>
<p><span class=c>14</span> si quo modo ad aemulandum provocem carnem meam et salvos

faciam aliquos ex illis</p>
<p><span class=c>15</span> si enim amissio eorum reconciliatio est mundi quae adsumptio

nisi vita ex mortuis</p>
<p><span class=c>16</span> quod si delibatio sancta est et massa et si radix sancta et

rami</p>
<p><span class=c>17</span> quod si aliqui ex ramis fracti sunt tu autem cum oleaster

esses insertus es in illis et socius radicis et pinguidinis olivae factus es</p>
<p><span class=c>18</span> noli gloriari adversus ramos quod si gloriaris non tu radicem

portas sed radix te</p>
<p><span class=c>19</span> dices ergo fracti sunt rami ut ego inserar</p>
<p><span class=c>20</span> bene propter incredulitatem fracti sunt tu autem fide stas

noli altum sapere sed time</p>
<p><span class=c>21</span> si enim Deus naturalibus ramis non pepercit ne forte nec tibi

parcat</p>
<p><span class=c>22</span> vide ergo bonitatem et severitatem Dei in eos quidem qui

ceciderunt severitatem in te autem bonitatem Dei si permanseris in bonitate

alioquin et tu excideris</p>
<p><span class=c>23</span> sed et illi si non permanserint in incredulitate inserentur

potens est enim Deus iterum inserere illos</p>
<p><span class=c>24</span> nam si tu ex naturali excisus es oleastro et contra naturam

insertus es in bonam olivam quanto magis hii secundum naturam inserentur suae

olivae</p>
<p><span class=c>25</span> nolo enim vos ignorare fratres mysterium hoc ut non sitis

vobis ipsis sapientes quia caecitas ex parte contigit in Israhel donec

plenitudo gentium intraret</p>
<p><span class=c>26</span> et sic omnis Israhel salvus fieret sicut scriptum est veniet

ex Sion qui eripiat avertet impietates ab Iacob</p>
<p><span class=c>27</span> et hoc illis a me testamentum cum abstulero peccata eorum</p>
<p><span class=c>28</span> secundum evangelium quidem inimici propter vos secundum

electionem autem carissimi propter patres</p>
<p><span class=c>29</span> sine paenitentia enim sunt dona et vocatio Dei</p>
<p><span class=c>30</span> sicut enim aliquando et vos non credidistis Deo nunc autem misericordiam

consecuti estis propter illorum incredulitatem</p>
<p><span class=c>31</span> ita et isti nunc non crediderunt in vestram misericordiam ut

et ipsi misericordiam consequantur</p>
<p><span class=c>32</span> conclusit enim Deus omnia in incredulitatem ut omnium

misereatur</p>
<p><span class=c>33</span> o altitudo divitiarum sapientiae et scientiae Dei quam

inconprehensibilia sunt iudicia eius et investigabiles viae eius</p>
<p><span class=c>34</span> quis enim cognovit sensum Domini aut quis consiliarius eius

fuit</p>
<p><span class=c>35</span> aut quis prior dedit illi et retribuetur ei</p>
<p><span class=c>36</span> quoniam ex ipso et per ipsum et in ipso omnia ipsi gloria in

saecula amen</p>
<p><span class=gl>12</span> obsecro itaque vos fratres per misericordiam Dei ut

exhibeatis corpora vestra hostiam viventem sanctam Deo placentem rationabile

obsequium vestrum</p>
<p><span class=c>2</span> et nolite conformari huic saeculo sed reformamini in novitate

sensus vestri ut probetis quae sit voluntas Dei bona et placens et perfecta</p>
<p><span class=c>3</span> dico enim per gratiam quae data est mihi omnibus qui sunt inter

vos non plus sapere quam oportet sapere sed sapere ad sobrietatem unicuique

sicut Deus divisit mensuram fidei</p>
<p><span class=c>4</span> sicut enim in uno corpore multa membra habemus omnia autem

membra non eundem actum habent</p>
<p><span class=c>5</span> ita multi unum corpus sumus in Christo singuli autem alter

alterius membra</p>
<p><span class=c>6</span> habentes autem donationes secundum gratiam quae data est nobis

differentes sive prophetiam secundum rationem fidei</p>
<p><span class=c>7</span> sive ministerium in ministrando sive qui docet in doctrina</p>
<p><span class=c>8</span> qui exhortatur in exhortando qui tribuit in simplicitate qui

praeest in sollicitudine qui miseretur in hilaritate</p>
<p><span class=c>9</span> dilectio sine simulatione odientes malum adherentes bono</p>
<p><span class=c>10</span> caritatem fraternitatis invicem diligentes honore invicem

praevenientes</p>
<p><span class=c>11</span> sollicitudine non pigri spiritu ferventes Domino servientes</p>
<p><span class=c>12</span> spe gaudentes in tribulatione patientes orationi instantes</p>
<p><span class=c>13</span> necessitatibus sanctorum communicantes hospitalitatem

sectantes</p>
<p><span class=c>14</span> benedicite persequentibus benedicite et nolite maledicere</p>
<p><span class=c>15</span> gaudere cum gaudentibus flere cum flentibus</p>
<p><span class=c>16</span> id ipsum invicem sentientes non alta sapientes sed humilibus

consentientes nolite esse prudentes apud vosmet ipsos</p>
<p><span class=c>17</span> nulli malum pro malo reddentes providentes bona non tantum

coram Deo sed etiam coram omnibus hominibus</p>
<p><span class=c>18</span> si fieri potest quod ex vobis est cum omnibus hominibus pacem

habentes</p>
<p><span class=c>19</span> non vosmet ipsos defendentes carissimi sed date locum irae

scriptum est enim mihi vindictam ego retribuam dicit Dominus</p>
<p><span class=c>20</span> sed si esurierit inimicus tuus ciba illum si sitit potum da

illi hoc enim faciens carbones ignis congeres super caput eius</p>
<p><span class=c>21</span> noli vinci a malo sed vince in bono malum</p>
<p><span class=gl>13</span> omnis anima potestatibus sublimioribus subdita sit non est

enim potestas nisi a Deo quae autem sunt a Deo ordinatae sunt</p>
<p><span class=c>2</span> itaque qui resistit potestati Dei ordinationi resistit qui

autem resistunt ipsi sibi damnationem adquirunt</p>
<p><span class=c>3</span> nam principes non sunt timori boni operis sed mali vis autem

non timere potestatem bonum fac et habebis laudem ex illa</p>
<p><span class=c>4</span> Dei enim minister est tibi in bonum si autem male feceris time

non enim sine causa gladium portat Dei enim minister est vindex in iram ei qui

malum agit</p>
<p><span class=c>5</span> ideo necessitate subditi estote non solum propter iram sed et

propter conscientiam</p>
<p><span class=c>6</span> ideo enim et tributa praestatis ministri enim Dei sunt in hoc

ipsum servientes</p>
<p><span class=c>7</span> reddite omnibus debita cui tributum tributum cui vectigal vectigal

cui timorem timorem cui honorem honorem</p>
<p><span class=c>8</span> nemini quicquam debeatis nisi ut invicem diligatis qui enim

diligit proximum legem implevit</p>
<p><span class=c>9</span> nam non adulterabis non occides non furaberis non concupisces

et si quod est aliud mandatum in hoc verbo instauratur diliges proximum tuum

tamquam te ipsum</p>
<p><span class=c>10</span> dilectio proximo malum non operatur plenitudo ergo legis est

dilectio</p>
<p><span class=c>11</span> et hoc scientes tempus quia hora est iam nos de somno surgere

nunc enim propior est nostra salus quam cum credidimus</p>
<p><span class=c>12</span> nox praecessit dies autem adpropiavit abiciamus ergo opera

tenebrarum et induamur arma lucis</p>
<p><span class=c>13</span> sicut in die honeste ambulemus non in comesationibus et

ebrietatibus non in cubilibus et inpudicitiis non in contentione et aemulatione</p>
<p><span class=c>14</span> sed induite Dominum Iesum Christum et carnis curam ne

feceritis in desideriis</p>
<p><span class=gl>14</span> infirmum autem in fide adsumite non in disceptationibus

cogitationum</p>
<p><span class=c>2</span> alius enim credit manducare omnia qui autem infirmus est holus

manducat</p>
<p><span class=c>3</span> is qui manducat non manducantem non spernat et qui non manducat

manducantem non iudicet Deus enim illum adsumpsit</p>
<p><span class=c>4</span> tu quis es qui iudices alienum servum suo domino stat aut cadit

stabit autem potens est enim Deus statuere illum</p>
<p><span class=c>5</span> nam alius iudicat diem plus inter diem alius iudicat omnem diem

unusquisque in suo sensu abundet</p>
<p><span class=c>6</span> qui sapit diem Domino sapit et qui manducat Domino manducat

gratias enim agit Deo et qui non manducat Domino non manducat et gratias agit

Deo</p>
<p><span class=c>7</span> nemo enim nostrum sibi vivit et nemo sibi moritur</p>
<p><span class=c>8</span> sive enim vivimus Domino vivimus sive morimur Domino morimur

sive ergo vivimus sive morimur Domini sumus</p>
<p><span class=c>9</span> in hoc enim Christus et mortuus est et revixit ut et mortuorum

et vivorum dominetur</p>
<p><span class=c>10</span> tu autem quid iudicas fratrem tuum aut tu quare spernis

fratrem tuum omnes enim stabimus ante tribunal Dei</p>
<p><span class=c>11</span> scriptum est enim vivo ego dicit Dominus quoniam mihi flectet

omne genu et omnis lingua confitebitur Deo</p>
<p><span class=c>12</span> itaque unusquisque nostrum pro se rationem reddet Deo</p>
<p><span class=c>13</span> non ergo amplius invicem iudicemus sed hoc iudicate magis ne

ponatis offendiculum fratri vel scandalum</p>
<p><span class=c>14</span> scio et confido in Domino Iesu quia nihil commune per ipsum

nisi ei qui existimat quid commune esse illi commune est</p>
<p><span class=c>15</span> si enim propter cibum frater tuus contristatur iam non

secundum caritatem ambulas noli cibo tuo illum perdere pro quo Christus mortuus

est</p>
<p><span class=c>16</span> non ergo blasphemetur bonum nostrum</p>
<p><span class=c>17</span> non est regnum Dei esca et potus sed iustitia et pax et

gaudium in Spiritu Sancto</p>
<p><span class=c>18</span> qui enim in hoc servit Christo placet Deo et probatus est

hominibus</p>
<p><span class=c>19</span> itaque quae pacis sunt sectemur et quae aedificationis sunt in

invicem</p>
<p><span class=c>20</span> noli propter escam destruere opus Dei omnia quidem munda sunt

sed malum est homini qui per offendiculum manducat</p>
<p><span class=c>21</span> bonum est non manducare carnem et non bibere vinum neque in

quo frater tuus offendit aut scandalizatur aut infirmatur</p>
<p><span class=c>22</span> tu fidem habes penes temet ipsum habe coram Deo beatus qui non

iudicat semet ipsum in eo quo probat</p>
<p><span class=c>23</span> qui autem discernit si manducaverit damnatus est quia non ex

fide omne autem quod non ex fide peccatum est</p>
<p><span class=gl>15</span> debemus autem nos firmiores inbecillitates infirmorum

sustinere et non nobis placere</p>
<p><span class=c>2</span> unusquisque vestrum proximo suo placeat in bonum ad

aedificationem</p>
<p><span class=c>3</span> etenim Christus non sibi placuit sed sicut scriptum est

inproperia inproperantium tibi ceciderunt super me</p>
<p><span class=c>4</span> quaecumque enim scripta sunt ad nostram doctrinam scripta sunt

ut per patientiam et consolationem scripturarum spem habeamus</p>
<p><span class=c>5</span> Deus autem patientiae et solacii det vobis id ipsum sapere in

alterutrum secundum Iesum Christum</p>
<p><span class=c>6</span> ut unianimes uno ore honorificetis Deum et Patrem Domini nostri

Iesu Christi</p>
<p><span class=c>7</span> propter quod suscipite invicem sicut et Christus suscepit vos

in honorem Dei</p>
<p><span class=c>8</span> dico enim Christum Iesum ministrum fuisse circumcisionis

propter veritatem Dei ad confirmandas promissiones patrum</p>
<p><span class=c>9</span> gentes autem super misericordiam honorare Deum sicut scriptum

est propter hoc confitebor tibi in gentibus et nomini tuo cantabo</p>
<p><span class=c>10</span> et iterum dicit laetamini gentes cum plebe eius</p>
<p><span class=c>11</span> et iterum laudate omnes gentes Dominum et magnificate eum

omnes populi</p>
<p><span class=c>12</span> et rursus Esaias ait erit radix Iesse et qui exsurget regere

gentes in eo gentes sperabunt</p>
<p><span class=c>13</span> Deus autem spei repleat vos omni gaudio et pace in credendo ut

abundetis in spe in virtute Spiritus Sancti</p>
<p><span class=c>14</span> certus sum autem fratres mei et ego ipse de vobis quoniam et

ipsi pleni estis dilectione repleti omni scientia ita ut possitis alterutrum

monere</p>
<p><span class=c>15</span> audacius autem scripsi vobis fratres ex parte tamquam in

memoriam vos reducens propter gratiam quae data est mihi a Deo</p>
<p><span class=c>16</span> ut sim minister Christi Iesu in gentibus sanctificans

evangelium Dei ut fiat oblatio gentium accepta sanctificata in Spiritu Sancto</p>
<p><span class=c>17</span> habeo igitur gloriam in Christo Iesu ad Deum</p>
<p><span class=c>18</span> non enim audeo aliquid loqui eorum quae per me non effecit

Christus in oboedientiam gentium verbo et factis</p>
<p><span class=c>19</span> in virtute signorum et prodigiorum in virtute Spiritus Sancti

ita ut ab Hierusalem per circuitum usque in Illyricum repleverim evangelium

Christi</p>
<p><span class=c>20</span> sic autem hoc praedicavi evangelium non ubi nominatus est

Christus ne super alienum fundamentum aedificarem</p>
<p><span class=c>21</span> sed sicut scriptum est quibus non est adnuntiatum de eo

videbunt et qui non audierunt intellegent</p>
<p><span class=c>22</span> propter quod et inpediebar plurimum venire ad vos</p>
<p><span class=c>23</span> nunc vero ulterius locum non habens in his regionibus

cupiditatem autem habens veniendi ad vos ex multis iam annis</p>
<p><span class=c>24</span> cum in Hispaniam proficisci coepero spero quod praeteriens

videam vos et a vobis deducar illuc si vobis primum ex parte fruitus fuero</p>
<p><span class=c>25</span> nunc igitur proficiscar in Hierusalem ministrare sanctis</p>
<p><span class=c>26</span> probaverunt enim Macedonia et Achaia conlationem aliquam

facere in pauperes sanctorum qui sunt in Hierusalem</p>
<p><span class=c>27</span> placuit enim eis et debitores sunt eorum nam si spiritalium

eorum participes facti sunt gentiles debent et in carnalibus ministrare eis</p>
<p><span class=c>28</span> hoc igitur cum consummavero et adsignavero eis fructum hunc

proficiscar per vos in Hispaniam</p>
<p><span class=c>29</span> scio autem quoniam veniens ad vos in abundantia benedictionis

Christi veniam</p>
<p><span class=c>30</span> obsecro igitur vos fratres per Dominum nostrum Iesum Christum

et per caritatem Spiritus ut adiuvetis me in orationibus pro me ad Deum</p>
<p><span class=c>31</span> ut liberer ab infidelibus qui sunt in Iudaea et obsequii mei

oblatio accepta fiat in Hierosolyma sanctis</p>
<p><span class=c>32</span> ut veniam ad vos in gaudio per voluntatem Dei et refrigerer

vobiscum</p>
<p><span class=c>33</span> Deus autem pacis sit cum omnibus vobis amen</p>
<p><span class=gl>16</span> commendo autem vobis Phoebem sororem nostram quae est in

ministerio ecclesiae quae est Cenchris</p>
<p><span class=c>2</span> ut eam suscipiatis in Domino digne sanctis et adsistatis ei in

quocumque negotio vestri indiguerit etenim ipsa quoque adstitit multis et mihi

ipsi</p>
<p><span class=c>3</span> salutate Priscam et Aquilam adiutores meos in Christo Iesu</p>
<p><span class=c>4</span> qui pro anima mea suas cervices subposuerunt quibus non solus

ego gratias ago sed et cunctae ecclesiae gentium</p>
<p><span class=c>5</span> et domesticam eorum ecclesiam salutate Ephaenetum dilectum mihi

qui est primitivus Asiae in Christo</p>
<p><span class=c>6</span> salutate Mariam quae multum laboravit in vobis</p>
<p><span class=c>7</span> salutate Andronicum et Iuniam cognatos et concaptivos meos qui

sunt nobiles in apostolis qui et ante me fuerunt in Christo</p>
<p><span class=c>8</span> salutate Ampliatum dilectissimum mihi in Domino</p>
<p><span class=c>9</span> salutate Urbanum adiutorem nostrum in Christo et Stachyn

dilectum meum</p>
<p><span class=c>10</span> salutate Apellen probum in Christo</p>
<p><span class=c>11</span> salutate eos qui sunt ex Aristoboli salutate Herodionem

cognatum meum salutate eos qui sunt ex Narcissi qui sunt in Domino</p>
<p><span class=c>12</span> salutate Tryfenam et Tryfosam quae laborant in Domino salutate

Persidam carissimam quae multum laboravit in Domino</p>
<p><span class=c>13</span> salutate Rufum electum in Domino et matrem eius et meam</p>
<p><span class=c>14</span> salutate Asyncritum Flegonta Hermen Patrobam Hermam et qui cum

eis sunt fratres</p>
<p><span class=c>15</span> salutate Filologum et Iuliam Nereum et sororem eius et

Olympiadem et omnes qui cum eis sunt sanctos</p>
<p><span class=c>16</span> salutate invicem in osculo sancto salutant vos omnes ecclesiae

Christi</p>
<p><span class=c>17</span> rogo autem vos fratres ut observetis eos qui dissensiones et

offendicula praeter doctrinam quam vos didicistis faciunt et declinate ab illis</p>
<p><span class=c>18</span> huiusmodi enim Christo Domino nostro non serviunt sed suo

ventri et per dulces sermones et benedictiones seducunt corda innocentium</p>
<p><span class=c>19</span> vestra enim oboedientia in omnem locum divulgata est gaudeo

igitur in vobis sed volo vos sapientes esse in bono et simplices in malo</p>
<p><span class=c>20</span> Deus autem pacis conteret Satanan sub pedibus vestris

velociter gratia Domini nostri Iesu Christi vobiscum</p>
<p><span class=c>21</span> salutat vos Timotheus adiutor meus et Lucius et Iason et

Sosipater cognati mei</p>
<p><span class=c>22</span> saluto vos ego Tertius qui scripsi epistulam in Domino</p>
<p><span class=c>23</span> salutat vos Gaius hospes meus et universae ecclesiae salutat

vos Erastus arcarius civitatis et Quartus frater</p>
<p><span class=c>24</span>&nbsp;&nbsp;&nbsp;&nbsp;&nbsp; </p>
<p><span class=c>25</span> ei autem qui potens est vos confirmare iuxta evangelium meum

et praedicationem Iesu Christi secundum revelationem mysterii temporibus

aeternis taciti</p>
<p><span class=c>26</span> quod nunc patefactum est per scripturas prophetarum secundum

praeceptum aeterni Dei ad oboeditionem fidei in cunctis gentibus cognito</p>
<p><span class=c>27</span> solo sapienti Deo per Iesum Christum cui honor in saecula

saeculorum amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="co1.htm">Poster</a></p>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

