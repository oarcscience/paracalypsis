<html>
<head>
<title>Vulgata. Petri II</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Petri II</h2>
<p><span class=gl>1</span> Simon Petrus servus et apostolus Iesu Christi his qui

coaequalem nobis sortiti sunt fidem in iustitia Dei nostri et salvatoris Iesu

Christi</p>
<p><span class=c>2</span> gratia vobis et pax adimpleatur in cognitione Domini nostri</p>
<p><span class=c>3</span> quomodo omnia nobis divinae virtutis suae quae ad vitam et

pietatem donata est per cognitionem eius qui vocavit nos propria gloria et

virtute</p>
<p><span class=c>4</span> per quae maxima et pretiosa nobis promissa donavit ut per haec

efficiamini divinae consortes naturae fugientes eius quae in mundo est

concupiscentiae corruptionem</p>
<p><span class=c>5</span> vos autem curam omnem subinferentes ministrate in fide vestra

virtutem in virtute autem scientiam</p>
<p><span class=c>6</span> in scientia autem abstinentiam in abstinentia autem patientiam

in patientia autem pietatem</p>
<p><span class=c>7</span> in pietate autem amorem fraternitatis in amore autem

fraternitatis caritatem</p>
<p><span class=c>8</span> haec enim vobis cum adsint et superent non vacuos nec sine

fructu vos constituent in Domini nostri Iesu Christi cognitione</p>
<p><span class=c>9</span> cui enim non praesto sunt haec caecus est et manu temptans

oblivionem accipiens purgationis veterum suorum delictorum</p>
<p><span class=c>10</span> quapropter fratres magis satagite ut per bona opera certam

vestram vocationem et electionem faciatis haec enim facientes non peccabitis

aliquando</p>
<p><span class=c>11</span> sic enim abundanter ministrabitur vobis introitus in aeternum

regnum Domini nostri et salvatoris Iesu Christi</p>
<p><span class=c>12</span> propter quod incipiam vos semper commonere de his et quidem

scientes et confirmatos in praesenti veritate</p>
<p><span class=c>13</span> iustum autem arbitror quamdiu sum in hoc tabernaculo suscitare

vos in commonitione</p>
<p><span class=c>14</span> certus quod velox est depositio tabernaculi mei secundum quod

et Dominus noster Iesus Christus significavit mihi</p>
<p><span class=c>15</span> dabo autem operam et frequenter habere vos post obitum meum ut

horum memoriam faciatis</p>
<p><span class=c>16</span> non enim doctas fabulas secuti notam fecimus vobis Domini

nostri Iesu Christi virtutem et praesentiam sed speculatores facti illius

magnitudinis</p>
<p><span class=c>17</span> accipiens enim a Deo Patre honorem et gloriam voce delapsa ad

eum huiuscemodi a magnifica gloria hic est Filius meus dilectus in quo mihi

conplacui</p>
<p><span class=c>18</span> et hanc vocem nos audivimus de caelo adlatam cum essemus cum

ipso in monte sancto</p>
<p><span class=c>19</span> et habemus firmiorem propheticum sermonem cui bene facitis

adtendentes quasi lucernae lucenti in caliginoso loco donec dies inlucescat et

lucifer oriatur in cordibus vestris</p>
<p><span class=c>20</span> hoc primum intellegentes quod omnis prophetia scripturae

propria interpretatione non fit</p>
<p><span class=c>21</span> non enim voluntate humana adlata est aliquando prophetia sed

Spiritu Sancto inspirati locuti sunt sancti Dei homines</p>
<p><span class=gl>2</span> fuerunt vero et pseudoprophetae in populo sicut et in vobis

erunt magistri mendaces qui introducent sectas perditionis et eum qui emit eos

Dominum negant superducentes sibi celerem perditionem</p>
<p><span class=c>2</span> et multi sequentur eorum luxurias per quos via veritatis blasphemabitur</p>
<p><span class=c>3</span> et in avaritia fictis verbis de vobis negotiabuntur quibus

iudicium iam olim non cessat et perditio eorum non dormitat</p>
<p><span class=c>4</span> si enim Deus angelis peccantibus non pepercit sed rudentibus

inferni detractos in tartarum tradidit in iudicium cruciatos reservari</p>
<p><span class=c>5</span> et originali mundo non pepercit sed octavum Noe iustitiae

praeconem custodivit diluvium mundo impiorum inducens</p>
<p><span class=c>6</span> et civitates Sodomorum et Gomorraeorum in cinerem redigens

eversione damnavit exemplum eorum qui impie acturi sunt ponens</p>
<p><span class=c>7</span> et iustum Loth oppressum a nefandorum iniuria conversatione

eruit</p>
<p><span class=c>8</span> aspectu enim et auditu iustus erat habitans apud eos qui diem

de die animam iustam iniquis operibus cruciabant</p>
<p><span class=c>9</span> novit Dominus pios de temptatione eripere iniquos vero in diem

iudicii cruciandos reservare</p>
<p><span class=c>10</span> magis autem eos qui post carnem in concupiscentia inmunditiae

ambulant dominationemque contemnunt audaces sibi placentes sectas non metuunt

blasphemantes</p>
<p><span class=c>11</span> ubi angeli fortitudine et virtute cum sint maiores non portant

adversum se execrabile iudicium</p>
<p><span class=c>12</span> hii vero velut inrationabilia pecora naturaliter in captionem

et in perniciem in his quae ignorant blasphemantes in corruptione sua et

peribunt</p>
<p><span class=c>13</span> percipientes mercedem iniustitiae voluptatem existimantes diei

delicias coinquinationes et maculae deliciis affluentes in conviviis suis

luxuriantes vobiscum</p>
<p><span class=c>14</span> oculos habentes plenos adulterio et incessabiles delicti

pellicentes animas instabiles cor exercitatum avaritiae habentes maledictionis

filii</p>
<p><span class=c>15</span> derelinquentes rectam viam erraverunt secuti viam Balaam ex

Bosor qui mercedem iniquitatis amavit</p>
<p><span class=c>16</span> correptionem vero habuit suae vesaniae subiugale mutum in

hominis voce loquens prohibuit prophetae insipientiam</p>
<p><span class=c>17</span> hii sunt fontes sine aqua et nebulae turbinibus exagitatae

quibus caligo tenebrarum reservatur</p>
<p><span class=c>18</span> superba enim vanitatis loquentes pellicent in desideriis

carnis luxuriae eos qui paululum effugiunt qui in errore conversantur</p>
<p><span class=c>19</span> libertatem illis promittentes cum ipsi servi sint corruptionis

a quo enim quis superatus est huius et servus est</p>
<p><span class=c>20</span> si enim refugientes coinquinationes mundi in cognitione Domini

nostri et salvatoris Iesu Christi his rursus inpliciti superantur facta sunt

eis posteriora deteriora prioribus</p>
<p><span class=c>21</span> melius enim erat illis non cognoscere viam iustitiae quam post

agnitionem retrorsum converti ab eo quod illis traditum est sancto mandato</p>
<p><span class=c>22</span> contigit enim eis illud veri proverbii canis reversus ad suum

vomitum et sus lota in volutabro luti</p>
<p><span class=gl>3</span> hanc ecce vobis carissimi secundam scribo epistulam in

quibus excito vestram in commonitione sinceram mentem</p>
<p><span class=c>2</span> ut memores sitis eorum quae praedixi verborum a sanctis

prophetis et apostolorum vestrorum praeceptorum Domini et salvatoris</p>
<p><span class=c>3</span> hoc primum scientes quod venient in novissimis diebus in

deceptione inlusores iuxta proprias concupiscentias ambulantes</p>
<p><span class=c>4</span> dicentes ubi est promissio aut adventus eius ex quo enim patres

dormierunt omnia sic perseverant ab initio creaturae</p>
<p><span class=c>5</span> latet enim eos hoc volentes quod caeli erant prius et terra de

aqua et per aquam consistens Dei verbo</p>
<p><span class=c>6</span> per quae ille tunc mundus aqua inundatus periit</p>
<p><span class=c>7</span> caeli autem qui nunc sunt et terra eodem verbo repositi sunt

igni servati in diem iudicii et perditionis impiorum hominum</p>
<p><span class=c>8</span> unum vero hoc non lateat vos carissimi quia unus dies apud

Dominum sicut mille anni et mille anni sicut dies unus</p>
<p><span class=c>9</span> non tardat Dominus promissi sed patienter agit propter vos

nolens aliquos perire sed omnes ad paenitentiam reverti</p>
<p><span class=c>10</span> adveniet autem dies Domini ut fur in qua caeli magno impetu

transient elementa vero calore solventur</p>
<p><span class=c>11</span> cum haec igitur omnia dissolvenda sint quales oportet esse vos

in sanctis conversationibus et pietatibus</p>
<p><span class=c>12</span> expectantes et properantes in adventum Dei diei per quam caeli

ardentes solventur et elementa ignis ardore tabescent</p>
<p><span class=c>13</span> novos vero caelos et novam terram et promissa ipsius

expectamus in quibus iustitia habitat</p>
<p><span class=c>14</span> propter quod carissimi haec expectantes satis agite inmaculati

et inviolati ei inveniri in pace</p>
<p><span class=c>15</span> et Domini nostri longanimitatem salutem arbitramini sicut et

carissimus frater noster Paulus secundum datam sibi sapientiam scripsit vobis</p>
<p><span class=c>16</span> sicut et in omnibus epistulis loquens in eis de his in quibus

sunt quaedam difficilia intellectu quae indocti et instabiles depravant sicut

et ceteras scripturas ad suam ipsorum perditionem</p>
<p><span class=c>17</span> vos igitur fratres praescientes custodite ne insipientium

errore transducti excidatis a propria firmitate</p>
<p><span class=c>18</span> crescite vero in gratia et in cognitione Domini nostri et

salvatoris Iesu Christi ipsi gloria et nunc et in die aeternitatis amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="jo1.htm">Poster</a></p>
</td></tr>
</table>









		


</body>
</html>

