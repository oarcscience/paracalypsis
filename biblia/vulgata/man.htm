<html>
<head>
<title>Vulgata. Obsecratio Manasse</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Vulgata">
<meta name="description" content="Vulgata">
<link href="../../lat.css" rel="stylesheet" type="text/css">
<style rel="stylesheet" type="text/css">

span.gl {font-size:16pt;font-weight:bold}

span.c{font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Obsecratio Manasse</h2>
<p><span class=gl>1</span> Domine Deus omnipotens patrum nostrorum Abraham

Isaac et Iacob et semini eorum iusto</p>
<p><span class=c>2</span> qui fecisti caelum et terram cum omni ornatu

eorum</p>
<p><span class=c>3</span> qui signasti mare verbo praecepti tui qui conclusisti

abyssum et signasti terribili et laudabili nomini tuo</p>
<p><span class=c>4</span> quod omnes pavent et tremunt a vultu virtutis

tuae</p>
<p><span class=c>5</span> et insustentabilis ira super peccatores comminationis

tuae</p>
<p><span class=c>6</span> inmensa vero et investigabilis misericordia

promissionis tuae</p>
<p><span class=c>7</span> quoniam tu es Dominus altissimus super omnem terram

longanimis et multum misericors et paenitens super malitias hominum tu autem

Domine secundum bonitatem tuam promisisti paenitentiam remissionis

peccatorum</p>
<p><span class=c>8</span> et tu Deus iustorum non posuisti paenitentiam iustis

Abraham Isaac et Iacob his qui tibi non peccaverunt</p>
<p><span class=c>9</span> quoniam peccavi super numerum harenae maris

multiplicatae sunt iniquitates meae</p>
<p><span class=c>10</span> incurvatus sum multo vinculo ferri et non est

respiratio mihi quia excitavi iracundiam tuam et malum coram te feci statuens

abominationes et multiplicans offensiones</p>
<p><span class=c>11</span> et nunc flecto genua cordis mei precans ad te

bonitatem Domine</p>
<p><span class=c>12</span> peccavi Domine peccavi et iniquitatem meam

agnosco</p>
<p><span class=c>13</span> peto rogans te Domine remitte mihi remitte mihi ne

simul perdas me cum iniquitatibus meis neque in aeternum reserves mala mihi</p>
<p><span class=c>14</span> quia indignum salvabis me secundum magnam

misericordiam tuam</p>
<p><span class=c>15</span> et laudabo te semper omnibus diebus vitae meae

quoniam te laudat omnis virtus caelorum et tibi est gloria in saecula

saeculorum amen</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="mat.htm">Poster</a></p>
</td></tr>
</table>









		


</body>
</html>

