<html>
<head>
<title>Biblia Hebraica. Ruth</title>
<meta http-equiv="Content-Type" content="text/html; charset=utf-8">
<meta content="Institute for Biblical Content" name="author">
<meta content="Library Paracalypsis, Bible, Biblia, Biblia Hebraica" name="keywords">
<meta content="Biblia Hebraica, Ruth" name="description">
<link href="../../hebr.css" rel="stylesheet" type="text/css">
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>רות</h1>
<p><b>א,א</b>&nbsp;וַיְהִי בִּימֵי שְׁפֹט הַשֹּׁפְטִים וַיְהִי רָעָב בָּאָרֶץ וַיֵּלֶךְ אִישׁ מִבֵּית

לֶחֶם יְהוּדָה לָגוּר בִּשְׂדֵי מוֹאָב הוּא וְאִשְׁתּוֹ וּשְׁנֵי בָנָיו׃&nbsp;
<b>א,ב</b>&nbsp;וְשֵׁם הָאִישׁ אֱלִימֶלֶךְ וְשֵׁם אִשְׁתּוֹ נָעֳמִי וְשֵׁם שְׁנֵי־בָנָיו

מַחְלוֹן וְכִלְיוֹן אֶפְרָתִים מִבֵּית לֶחֶם יְהוּדָה וַיָּבֹאוּ שְׂדֵי־מוֹאָב

וַיִּהְיוּ־שָׁם׃&nbsp; <b>א,ג</b>&nbsp;וַיָּמָת אֱלִימֶלֶךְ אִישׁ נָעֳמִי

וַתִּשָּׁאֵר הִיא וּשְׁנֵי בָנֶיהָ׃&nbsp; <b>א,ד</b>&nbsp;וַיִּשְׂאוּ לָהֶם נָשִׁים

מֹאֲבִיּוֹת שֵׁם הָאַחַת עָרְפָּה וְשֵׁם הַשֵּׁנִית רוּת וַיֵּשְׁבוּ שָׁם

כְּעֶשֶׂר שָׁנִים׃&nbsp; <b>א,ה</b>&nbsp;וַיָּמֻתוּ גַם־שְׁנֵיהֶם מַחְלוֹן

וְכִלְיוֹן וַתִּשָּׁאֵר הָאִשָּׁה מִשְּׁנֵי יְלָדֶיהָ וּמֵאִישָׁהּ׃&nbsp;
<b>א,ו</b>&nbsp;וַתָּקָם הִיא וְכַלֹּתֶיהָ וַתָּשָׁב מִשְּׂדֵי מוֹאָב&nbsp; כִּי שָׁמְעָה

בִּשְׂדֵה מוֹאָב כִּי־פָקַד יְהוָה אֶת־עַמּוֹ לָתֵת לָהֶם לָחֶם׃&nbsp;
<b>א,ז</b>&nbsp;וַתֵּצֵא מִן־הַמָּקוֹם אֲשֶׁר הָיְתָה־שָּׁמָּה וּשְׁתֵּי כַלּוֹתֶיהָ עִמָּהּ

וַתֵּלַכְנָה בַדֶּרֶךְ לָשׁוּב אֶל־אֶרֶץ יְהוּדָה׃&nbsp; <b>א,ח</b>&nbsp;וַתֹּאמֶר

נָעֳמִי לִשְׁתֵּי כַלֹּתֶיהָ לֵכְנָה שֹּׁבְנָה אִשָּׁה לְבֵית אִמָּהּ יעשה

(יַעַשׂ) יְהוָה עִמָּכֶם חֶסֶד כַּאֲשֶׁר עֲשִׂיתֶם עִם־הַמֵּתִים

וְעִמָּדִי׃&nbsp; <b>א,ט</b>&nbsp;יִתֵּן יְהוָה לָכֶם וּמְצֶאןָ מְנוּחָה אִשָּׁה

בֵּית אִישָׁהּ וַתִּשַּׁק לָהֶן וַתִּשֶּׂאנָה קוֹלָן וַתִּבְכֶּינָה׃&nbsp;
<b>א,י</b>&nbsp;וַתֹּאמַרְנָה־לָּהּ&nbsp; כִּי־אִתָּךְ נָשׁוּב לְעַמֵּךְ׃&nbsp;
<b>א,יא</b>&nbsp;וַתֹּאמֶר נָעֳמִי שֹׁבְנָה בְנֹתַי לָמָּה תֵלַכְנָה עִמִּי&nbsp; הַעוֹד־לִי

בָנִים בְּמֵעַי וְהָיוּ לָכֶם לַאֲנָשִׁים׃&nbsp; <b>א,יב</b>&nbsp;שֹׁבְנָה בְנֹתַי

לֵכְןָ כִּי זָקַנְתִּי מִהְיוֹת לְאִישׁ&nbsp; כִּי אָמַרְתִּי יֶשׁ־לִי תִקְוָה

גַּם הָיִיתִי הַלַּיְלָה לְאִישׁ וְגַם יָלַדְתִּי בָנִים׃&nbsp;
<b>א,יג</b>&nbsp;הֲלָהֵן תְּשַׂבֵּרְנָה עַד אֲשֶׁר יִגְדָּלוּ הֲלָהֵן תֵּעָגֵנָה לְבִלְתִּי

הֱיוֹת לְאִישׁ אַל בְּנֹתַי כִּי־מַר־לִי מְאֹד מִכֶּם כִּי־יָצְאָה בִי

יַד־יְהוָה׃&nbsp; <b>א,יד</b>&nbsp;וַתִּשֶּׂנָה קוֹלָן וַתִּבְכֶּינָה עוֹד

וַתִּשַּׁק עָרְפָּה לַחֲמוֹתָהּ וְרוּת דָּבְקָה בָּהּ׃&nbsp;
<b>א,טו</b>&nbsp;וַתֹּאמֶר הִנֵּה שָׁבָה יְבִמְתֵּךְ אֶל־עַמָּהּ וְאֶל־אֱלֹהֶיהָ שׁוּבִי אַחֲרֵי

יְבִמְתֵּךְ׃&nbsp; <b>א,טז</b>&nbsp;וַתֹּאמֶר רוּת אַל־תִּפְגְּעִי־בִי לְעָזְבֵךְ

לָשׁוּב מֵאַחֲרָיִךְ&nbsp; כִּי אֶל־אֲשֶׁר תֵּלְכִי אֵלֵךְ וּבַאֲשֶׁר תָּלִינִי

אָלִין עַמֵּךְ עַמִּי וֵאלֹהַיִךְ אֱלֹהָי׃&nbsp; <b>א,יז</b>&nbsp;בַּאֲשֶׁר

תָּמוּתִי אָמוּת וְשָׁם אֶקָּבֵר כֹּה יַעֲשֶׂה יְהוָה לִי וְכֹה יוֹסִיף כִּי

הַמָּוֶת יַפְרִיד בֵּינִי וּבֵינֵךְ׃&nbsp; <b>א,יח</b>&nbsp;וַתֵּרֶא

כִּי־מִתְאַמֶּצֶת הִיא לָלֶכֶת אִתָּהּ וַתֶּחְדַּל לְדַבֵּר אֵלֶיהָ׃&nbsp;
<b>א,יט</b>&nbsp;וַתֵּלַכְנָה שְׁתֵּיהֶם עַד־בּוֹאָנָה בֵּית לָחֶם וַיְהִי כְּבוֹאָנָה בֵּית

לֶחֶם וַתֵּהֹם כָּל־הָעִיר עֲלֵיהֶן וַתֹּאמַרְנָה הֲזֹאת נָעֳמִי׃&nbsp;
<b>א,כ</b>&nbsp;וַתֹּאמֶר אֲלֵיהֶן אַל־תִּקְרֶאנָה לִי נָעֳמִי&nbsp; קְרֶאןָ לִי מָרָא

כִּי־הֵמַר שַׁדַּי לִי מְאֹד׃&nbsp; <b>א,כא</b>&nbsp;אֲנִי מְלֵאָה הָלַכְתִּי

וְרֵיקָם הֱשִׁיבַנִי יְהוָה לָמָּה תִקְרֶאנָה לִי נָעֳמִי וַיהוָה עָנָה בִי

וְשַׁדַּי הֵרַע לִי׃&nbsp; <b>א,כב</b>&nbsp;וַתָּשָׁב נָעֳמִי וְרוּת הַמּוֹאֲבִיָּה

כַלָּתָהּ עִמָּהּ הַשָּׁבָה מִשְּׂדֵי מוֹאָב וְהֵמָּה בָּאוּ בֵּית לֶחֶם

בִּתְחִלַּת קְצִיר שְׂעֹרִים׃&nbsp; <b>ב,א</b>&nbsp;וּלְנָעֳמִי מידע (מוֹדָע)

לְאִישָׁהּ אִישׁ גִּבּוֹר חַיִל מִמִּשְׁפַּחַת אֱלִימֶלֶךְ&nbsp; וּשְׁמוֹ

בֹּעַז׃&nbsp; <b>ב,ב</b>&nbsp;וַתֹּאמֶר רוּת הַמּוֹאֲבִיָּה אֶל־נָעֳמִי אֵלְכָה־נָּא

הַשָּׂדֶה וַאֲלַקֳּטָה בַשִּׁבֳּלִים אַחַר אֲשֶׁר אֶמְצָא־חֵן בְּעֵינָיו

וַתֹּאמֶר לָהּ לְכִי בִתִּי׃&nbsp; <b>ב,ג</b>&nbsp;וַתֵּלֶךְ וַתָּבוֹא וַתְּלַקֵּט

בַּשָּׂדֶה אַחֲרֵי הַקֹּצְרִים וַיִּקֶר מִקְרֶהָ חֶלְקַת הַשָּׂדֶה לְבֹעַז

אֲשֶׁר מִמִּשְׁפַּחַת אֱלִימֶלֶךְ׃&nbsp; <b>ב,ד</b>&nbsp;וְהִנֵּה־בֹעַז בָּא מִבֵּית

לֶחֶם וַיֹּאמֶר לַקּוֹצְרִים יְהוָה עִמָּכֶם וַיֹּאמְרוּ לוֹ יְבָרֶכְךָ

יְהוָה׃&nbsp; <b>ב,ה</b>&nbsp;וַיֹּאמֶר בֹּעַז לְנַעֲרוֹ הַנִּצָּב

עַל־הַקּוֹצְרִים&nbsp; לְמִי הַנַּעֲרָה הַזֹּאת׃&nbsp; <b>ב,ו</b>&nbsp;וַיַּעַן

הַנַּעַר הַנִּצָּב עַל־הַקּוֹצְרִים וַיֹּאמַר&nbsp; נַעֲרָה מוֹאֲבִיָּה הִיא

הַשָּׁבָה עִם־נָעֳמִי מִשְּׂדֵי מוֹאָב׃&nbsp; <b>ב,ז</b>&nbsp;וַתֹּאמֶר

אֲלַקֳּטָה־נָּא וְאָסַפְתִּי בָעֳמָרִים אַחֲרֵי הַקּוֹצְרִים וַתָּבוֹא

וַתַּעֲמוֹד מֵאָז הַבֹּקֶר וְעַד־עַתָּה זֶה שִׁבְתָּהּ הַבַּיִת מְעָט׃&nbsp;
<b>ב,ח</b>&nbsp;וַיֹּאמֶר בֹּעַז אֶל־רוּת הֲלוֹא שָׁמַעַתְּ בִּתִּי אַל־תֵּלְכִי לִלְקֹט

בְּשָׂדֶה אַחֵר וְגַם לֹא תַעֲבוּרִי מִזֶּה וְכֹה תִדְבָּקִין

עִם־נַעֲרֹתָי׃&nbsp; <b>ב,ט</b>&nbsp;עֵינַיִךְ בַּשָּׂדֶה אֲשֶׁר־יִקְצֹרוּן

וְהָלַכְתְּ אַחֲרֵיהֶן הֲלוֹא צִוִּיתִי אֶת־הַנְּעָרִים לְבִלְתִּי נָגְעֵךְ

וְצָמִת וְהָלַכְתְּ אֶל־הַכֵּלִים וְשָׁתִית מֵאֲשֶׁר יִשְׁאֲבוּן

הַנְּעָרִים׃&nbsp; <b>ב,י</b>&nbsp;וַתִּפֹּל עַל־פָּנֶיהָ וַתִּשְׁתַּחוּ אָרְצָה

וַתֹּאמֶר אֵלָיו מַדּוּעַ מָצָאתִי חֵן בְּעֵינֶיךָ לְהַכִּירֵנִי וְאָנֹכִי

נָכְרִיָּה׃&nbsp; <b>ב,יא</b>&nbsp;וַיַּעַן בֹּעַז וַיֹּאמֶר לָהּ הֻגֵּד הֻגַּד לִי

כֹּל אֲשֶׁר־עָשִׂית אֶת־חֲמוֹתֵךְ אַחֲרֵי מוֹת אִישֵׁךְ וַתַּעַזְבִי אָבִיךְ

וְאִמֵּךְ וְאֶרֶץ מוֹלַדְתֵּךְ וַתֵּלְכִי אֶל־עַם אֲשֶׁר לֹא־יָדַעַתְּ תְּמוֹל

שִׁלְשׁוֹם׃&nbsp; <b>ב,יב</b>&nbsp;יְשַׁלֵּם יְהוָה פָּעֳלֵךְ וּתְהִי

מַשְׂכֻּרְתֵּךְ שְׁלֵמָה מֵעִם יְהוָה אֱלֹהֵי יִשְׂרָאֵל אֲשֶׁר־בָּאת לַחֲסוֹת

תַּחַת־כְּנָפָיו׃&nbsp; <b>ב,יג</b>&nbsp;וַתֹּאמֶר אֶמְצָא־חֵן בְּעֵינֶיךָ אֲדֹנִי

כִּי נִחַמְתָּנִי וְכִי דִבַּרְתָּ עַל־לֵב שִׁפְחָתֶךָ וְאָנֹכִי לֹא אֶהְיֶה

כְּאַחַת שִׁפְחֹתֶיךָ׃&nbsp; <b>ב,יד</b>&nbsp;וַיֹּאמֶר לָה בֹעַז לְעֵת הָאֹכֶל

גֹּשִׁי הֲלֹם וְאָכַלְתְּ מִן־הַלֶּחֶם וְטָבַלְתְּ פִּתֵּךְ בַּחֹמֶץ וַתֵּשֶׁב

מִצַּד הַקֹּצְרִים וַיִּצְבָּט־לָהּ קָלִי וַתֹּאכַל וַתִּשְׂבַּע

וַתֹּתַר׃&nbsp; <b>ב,טו</b>&nbsp;וַתָּקָם לְלַקֵּט וַיְצַו בֹּעַז אֶת־נְעָרָיו

לֵאמֹר גַּם בֵּין הָעֳמָרִים תְּלַקֵּט וְלֹא תַכְלִימוּהָ׃&nbsp;
<b>ב,טז</b>&nbsp;וְגַם שֹׁל־תָּשֹׁלּוּ לָהּ מִן־הַצְּבָתִים וַעֲזַבְתֶּם וְלִקְּטָה וְלֹא

תִגְעֲרוּ־בָהּ׃&nbsp; <b>ב,יז</b>&nbsp;וַתְּלַקֵּט בַּשָּׂדֶה עַד־הָעָרֶב

וַתַּחְבֹּט אֵת אֲשֶׁר־לִקֵּטָה וַיְהִי כְּאֵיפָה שְׂעֹרִים׃&nbsp;
<b>ב,יח</b>&nbsp;וַתִּשָּׂא וַתָּבוֹא הָעִיר וַתֵּרֶא חֲמוֹתָהּ אֵת אֲשֶׁר־לִקֵּטָה וַתּוֹצֵא

וַתִּתֶּן־לָהּ אֵת אֲשֶׁר־הוֹתִרָה מִשָּׂבְעָהּ׃&nbsp; <b>ב,יט</b>&nbsp;וַתֹּאמֶר

לָהּ חֲמוֹתָהּ אֵיפֹה לִקַּטְתְּ הַיּוֹם וְאָנָה עָשִׂית יְהִי מַכִּירֵךְ

בָּרוּךְ וַתַּגֵּד לַחֲמוֹתָהּ אֵת אֲשֶׁר־עָשְׂתָה עִמּוֹ וַתֹּאמֶר שֵׁם

הָאִישׁ אֲשֶׁר עָשִׂיתִי עִמּוֹ הַיּוֹם בֹּעַז׃&nbsp; <b>ב,כ</b>&nbsp;וַתֹּאמֶר

נָעֳמִי לְכַלָּתָהּ בָּרוּךְ הוּא לַיהוָה אֲשֶׁר לֹא־עָזַב חַסְדּוֹ

אֶת־הַחַיִּים וְאֶת־הַמֵּתִים וַתֹּאמֶר לָהּ נָעֳמִי קָרוֹב לָנוּ הָאִישׁ

מִגֹּאֲלֵנוּ הוּא׃&nbsp; <b>ב,כא</b>&nbsp;וַתֹּאמֶר רוּת הַמּוֹאֲבִיָּה&nbsp; גַּם

כִּי־אָמַר אֵלַי עִם־הַנְּעָרִים אֲשֶׁר־לִי תִּדְבָּקִין עַד אִם־כִּלּוּ אֵת

כָּל־הַקָּצִיר אֲשֶׁר־לִי׃&nbsp; <b>ב,כב</b>&nbsp;וַתֹּאמֶר נָעֳמִי אֶל־רוּת

כַּלָּתָהּ&nbsp; טוֹב בִּתִּי כִּי תֵצְאִי עִם־נַעֲרוֹתָיו וְלֹא

יִפְגְּעוּ־בָךְ בְּשָׂדֶה אַחֵר׃&nbsp; <b>ב,כג</b>&nbsp;וַתִּדְבַּק בְּנַעֲרוֹת

בֹּעַז לְלַקֵּט עַד־כְּלוֹת קְצִיר־הַשְּׂעֹרִים וּקְצִיר הַחִטִּים וַתֵּשֶׁב

אֶת־חֲמוֹתָהּ׃&nbsp; <b>ג,א</b>&nbsp;וַתֹּאמֶר לָהּ נָעֳמִי חֲמוֹתָהּ&nbsp; בִּתִּי

הֲלֹא אֲבַקֶּשׁ־לָךְ מָנוֹחַ אֲשֶׁר יִיטַב־לָךְ׃&nbsp; <b>ג,ב</b>&nbsp;וְעַתָּה

הֲלֹא בֹעַז מֹדַעְתָּנוּ אֲשֶׁר הָיִית אֶת־נַעֲרוֹתָיו הִנֵּה־הוּא זֹרֶה

אֶת־גֹּרֶן הַשְּׂעֹרִים הַלָּיְלָה׃&nbsp; <b>ג,ג</b>&nbsp;וְרָחַצְתְּ וָסַכְתְּ

וְשַׂמְתְּ שמלתך (שִׂמְלֹתַיִךְ) עָלַיִךְ וירדתי (וְיָרַדְתְּ) הַגֹּרֶן

אַל־תִּוָּדְעִי לָאִישׁ עַד כַּלֹּתוֹ לֶאֱכֹל וְלִשְׁתּוֹת׃&nbsp;
<b>ג,ד</b>&nbsp;וִיהִי בְשָׁכְבוֹ וְיָדַעַתְּ אֶת־הַמָּקוֹם אֲשֶׁר יִשְׁכַּב־שָׁם וּבָאת

וְגִלִּית מַרְגְּלֹתָיו ושכבתי (וְשָׁכָבְתְּ) וְהוּא יַגִּיד לָךְ אֵת אֲשֶׁר

תַּעֲשִׂין׃&nbsp; <b>ג,ה</b>&nbsp;וַתֹּאמֶר אֵלֶיהָ&nbsp; כֹּל אֲשֶׁר־תֹּאמְרִי

&nbsp;&nbsp;&nbsp; (אֵלַי) אֶעֱשֶׂה׃&nbsp; <b>ג,ו</b>&nbsp;וַתֵּרֶד הַגֹּרֶן

וַתַּעַשׂ כְּכֹל אֲשֶׁר־צִוַּתָּה חֲמוֹתָהּ׃&nbsp; <b>ג,ז</b>&nbsp;וַיֹּאכַל בֹּעַז

וַיֵּשְׁתְּ וַיִּיטַב לִבּוֹ וַיָּבֹא לִשְׁכַּב בִּקְצֵה הָעֲרֵמָה וַתָּבֹא

בַלָּט וַתְּגַל מַרְגְּלֹתָיו וַתִּשְׁכָּב׃&nbsp; <b>ג,ח</b>&nbsp;וַיְהִי בַּחֲצִי

הַלַּיְלָה וַיֶּחֱרַד הָאִישׁ וַיִּלָּפֵת וְהִנֵּה אִשָּׁה שֹׁכֶבֶת

מַרְגְּלֹתָיו׃&nbsp; <b>ג,ט</b>&nbsp;וַיֹּאמֶר מִי־אָתְּ וַתֹּאמֶר אָנֹכִי רוּת אֲמָתֶךָ

וּפָרַשְׂתָּ כְנָפֶךָ עַל־אֲמָתְךָ כִּי גֹאֵל אָתָּה׃&nbsp;
<b>ג,י</b>&nbsp;וַיֹּאמֶר בְּרוּכָה אַתְּ לַיהוָה בִּתִּי הֵיטַבְתְּ חַסְדֵּךְ הָאַחֲרוֹן

מִן־הָרִאשׁוֹן&nbsp; לְבִלְתִּי־לֶכֶת אַחֲרֵי הַבַּחוּרִים אִם־דַּל

וְאִם־עָשִׁיר׃&nbsp; <b>ג,יא</b>&nbsp;וְעַתָּה בִּתִּי אַל־תִּירְאִי כֹּל

אֲשֶׁר־תֹּאמְרִי אֶעֱשֶׂה־לָּךְ&nbsp; כִּי יוֹדֵעַ כָּל־שַׁעַר עַמִּי כִּי

אֵשֶׁת חַיִל אָתְּ׃&nbsp; <b>ג,יב</b>&nbsp;וְעַתָּה כִּי אָמְנָם כִּי אם

(&nbsp;&nbsp;) גֹאֵל אָנֹכִי וְגַם יֵשׁ גֹּאֵל קָרוֹב מִמֶּנִּי׃&nbsp;
<b>ג,יג</b>&nbsp;לִינִי הַלַּיְלָה וְהָיָה בַבֹּקֶר אִם־יִגְאָלֵךְ טוֹב יִגְאָל וְאִם־לֹא

יַחְפֹּץ לְגָאֳלֵךְ וּגְאַלְתִּיךְ אָנֹכִי חַי־יְהוָה שִׁכְבִי

עַד־הַבֹּקֶר׃&nbsp; <b>ג,יד</b>&nbsp;וַתִּשְׁכַּב מַרְגְּלוֹתָו עַד־הַבֹּקֶר

וַתָּקָם בטרום (בְּטֶרֶם) יַכִּיר אִישׁ אֶת־רֵעֵהוּ וַיֹּאמֶר אַל־יִוָּדַע

כִּי־בָאָה הָאִשָּׁה הַגֹּרֶן׃&nbsp; <b>ג,טו</b>&nbsp;וַיֹּאמֶר הָבִי הַמִּטְפַּחַת

אֲשֶׁר־עָלַיִךְ וְאֶחֳזִי־בָהּ וַתֹּאחֶז בָּהּ וַיָּמָד שֵׁשׁ־שְׂעֹרִים

וַיָּשֶׁת עָלֶיהָ וַיָּבֹא הָעִיר׃&nbsp; <b>ג,טז</b>&nbsp;וַתָּבוֹא אֶל־חֲמוֹתָהּ

וַתֹּאמֶר מִי־אַתְּ בִּתִּי וַתַּגֶּד־לָהּ אֵת כָּל־אֲשֶׁר עָשָׂה־לָהּ

הָאִישׁ׃&nbsp; <b>ג,יז</b>&nbsp;וַתֹּאמֶר שֵׁשׁ־הַשְּׂעֹרִים הָאֵלֶּה נָתַן

לִי&nbsp; כִּי אָמַר &nbsp;&nbsp;&nbsp; (אֵלַי) אַל־תָּבוֹאִי רֵיקָם

אֶל־חֲמוֹתֵךְ׃&nbsp; <b>ג,יח</b>&nbsp;וַתֹּאמֶר שְׁבִי בִתִּי עַד אֲשֶׁר תֵּדְעִין

אֵיךְ יִפֹּל דָּבָר&nbsp; כִּי לֹא יִשְׁקֹט הָאִישׁ כִּי־אִם־כִּלָּה הַדָּבָר

הַיּוֹם׃&nbsp; <b>ד,א</b>&nbsp;וּבֹעַז עָלָה הַשַּׁעַר וַיֵּשֶׁב שָׁם וְהִנֵּה

הַגֹּאֵל עֹבֵר אֲשֶׁר דִּבֶּר־בֹּעַז וַיֹּאמֶר סוּרָה שְׁבָה־פֹּה פְּלֹנִי

אַלְמֹנִי וַיָּסַר וַיֵּשֵׁב׃&nbsp; <b>ד,ב</b>&nbsp;וַיִּקַּח עֲשָׂרָה אֲנָשִׁים

מִזִּקְנֵי הָעִיר וַיֹּאמֶר שְׁבוּ־פֹה וַיֵּשֵׁבוּ׃&nbsp; <b>ד,ג</b>&nbsp;וַיֹּאמֶר

לַגֹּאֵל חֶלְקַת הַשָּׂדֶה אֲשֶׁר לְאָחִינוּ לֶאֱלִימֶלֶךְ&nbsp; מָכְרָה

נָעֳמִי הַשָּׁבָה מִשְּׂדֵה מוֹאָב׃&nbsp; <b>ד,ד</b>&nbsp;וַאֲנִי אָמַרְתִּי אֶגְלֶה

אָזְנְךָ לֵאמֹר קְנֵה נֶגֶד הַיֹּשְׁבִים וְנֶגֶד זִקְנֵי עַמִּי אִם־תִּגְאַל

גְּאָל וְאִם־לֹא יִגְאַל הַגִּידָה לִּי ואדע (וְאֵדְעָה) כִּי אֵין זוּלָתְךָ

לִגְאוֹל וְאָנֹכִי אַחֲרֶיךָ וַיֹּאמֶר אָנֹכִי אֶגְאָל׃&nbsp;
<b>ד,ה</b>&nbsp;וַיֹּאמֶר בֹּעַז בְּיוֹם־קְנוֹתְךָ הַשָּׂדֶה מִיַּד נָעֳמִי וּמֵאֵת רוּת

הַמּוֹאֲבִיָּה אֵשֶׁת־הַמֵּת קניתי (קָנִיתָ) לְהָקִים שֵׁם־הַמֵּת

עַל־נַחֲלָתוֹ׃&nbsp; <b>ד,ו</b>&nbsp;וַיֹּאמֶר הַגֹּאֵל לֹא אוּכַל לגאול־ (לִגְאָל־)

לִי פֶּן־אַשְׁחִית אֶת־נַחֲלָתִי גְּאַל־לְךָ אַתָּה אֶת־גְּאֻלָּתִי כִּי

לֹא־אוּכַל לִגְאֹל׃&nbsp; <b>ד,ז</b>&nbsp;וְזֹאת לְפָנִים בְּיִשְׂרָאֵל

עַל־הַגְּאֻלָּה וְעַל־הַתְּמוּרָה לְקַיֵּם כָּל־דָּבָר שָׁלַף אִישׁ נַעֲלוֹ

וְנָתַן לְרֵעֵהוּ וְזֹאת הַתְּעוּדָה בְּיִשְׂרָאֵל׃&nbsp; <b>ד,ח</b>&nbsp;וַיֹּאמֶר

הַגֹּאֵל לְבֹעַז קְנֵה־לָךְ וַיִּשְׁלֹף נַעֲלוֹ׃&nbsp; <b>ד,ט</b>&nbsp;וַיֹּאמֶר

בֹּעַז לַזְּקֵנִים וְכָל־הָעָם עֵדִים אַתֶּם הַיּוֹם כִּי קָנִיתִי

אֶת־כָּל־אֲשֶׁר לֶאֱלִימֶלֶךְ וְאֵת כָּל־אֲשֶׁר לְכִלְיוֹן וּמַחְלוֹן מִיַּד

נָעֳמִי׃&nbsp; <b>ד,י</b>&nbsp;וְגַם אֶת־רוּת הַמֹּאֲבִיָּה אֵשֶׁת מַחְלוֹן קָנִיתִי

לִי לְאִשָּׁה לְהָקִים שֵׁם־הַמֵּת עַל־נַחֲלָתוֹ וְלֹא־יִכָּרֵת שֵׁם־הַמֵּת

מֵעִם אֶחָיו וּמִשַּׁעַר מְקוֹמוֹ&nbsp; עֵדִים אַתֶּם הַיּוֹם׃&nbsp;
<b>ד,יא</b>&nbsp;וַיֹּאמְרוּ כָּל־הָעָם אֲשֶׁר־בַּשַּׁעַר וְהַזְּקֵנִים עֵדִים יִתֵּן יְהוָה

אֶת־הָאִשָּׁה הַבָּאָה אֶל־בֵּיתֶךָ כְּרָחֵל וּכְלֵאָה אֲשֶׁר בָּנוּ שְׁתֵּיהֶם

אֶת־בֵּית יִשְׂרָאֵל וַעֲשֵׂה־חַיִל בְּאֶפְרָתָה וּקְרָא־שֵׁם בְּבֵית

לָחֶם׃&nbsp; <b>ד,יב</b>&nbsp;וִיהִי בֵיתְךָ כְּבֵית פֶּרֶץ אֲשֶׁר־יָלְדָה תָמָר

לִיהוּדָה מִן־הַזֶּרַע אֲשֶׁר יִתֵּן יְהוָה לְךָ מִן־הַנַּעֲרָה הַזֹּאת׃&nbsp;
<b>ד,יג</b>&nbsp;וַיִּקַּח בֹּעַז אֶת־רוּת וַתְּהִי־לוֹ לְאִשָּׁה וַיָּבֹא אֵלֶיהָ וַיִּתֵּן

יְהוָה לָהּ הֵרָיוֹן וַתֵּלֶד בֵּן׃&nbsp; <b>ד,יד</b>&nbsp;וַתֹּאמַרְנָה הַנָּשִׁים

אֶל־נָעֳמִי בָּרוּךְ יְהוָה אֲשֶׁר לֹא הִשְׁבִּית לָךְ גֹּאֵל הַיּוֹם

וְיִקָּרֵא שְׁמוֹ בְּיִשְׂרָאֵל׃&nbsp; <b>ד,טו</b>&nbsp;וְהָיָה לָךְ לְמֵשִׁיב

נֶפֶשׁ וּלְכַלְכֵּל אֶת־שֵׂיבָתֵךְ&nbsp; כִּי כַלָּתֵךְ אֲשֶׁר־אֲהֵבַתֶךְ

יְלָדַתּוּ אֲשֶׁר־הִיא טוֹבָה לָךְ מִשִּׁבְעָה בָּנִים׃&nbsp; <b>ד,טז</b>&nbsp;וַתִּקַּח

נָעֳמִי אֶת־הַיֶּלֶד וַתְּשִׁתֵהוּ בְחֵיקָהּ וַתְּהִי־לוֹ לְאֹמֶנֶת׃&nbsp;
<b>ד,יז</b>&nbsp;וַתִּקְרֶאנָה לוֹ הַשְּׁכֵנוֹת שֵׁם לֵאמֹר יֻלַּד־בֵּן לְנָעֳמִי וַתִּקְרֶאנָה

שְׁמוֹ עוֹבֵד הוּא אֲבִי־יִשַׁי אֲבִי דָוִד׃&nbsp;&nbsp;{פ}</p>
<p><b>ד,יח</b>&nbsp;וְאֵלֶּה תּוֹלְדוֹת פָּרֶץ פֶּרֶץ הוֹלִיד אֶת־חֶצְרוֹן׃&nbsp; <b>ד,יט</b>&nbsp;וְחֶצְרוֹן

הוֹלִיד אֶת־רָם וְרָם הוֹלִיד אֶת־עַמִּינָדָב׃&nbsp; <b>ד,כ</b>&nbsp;וְעַמִּינָדָב

הוֹלִיד אֶת־נַחְשׁוֹן וְנַחְשׁוֹן הוֹלִיד אֶת־שַׂלְמָה׃&nbsp;
<b>ד,כא</b>&nbsp;וְשַׂלְמוֹן הוֹלִיד אֶת־בֹּעַז וּבֹעַז הוֹלִיד אֶת־עוֹבֵד׃&nbsp;
<b>ד,כב</b>&nbsp;וְעֹבֵד הוֹלִיד אֶת־יִשָׁי וְיִשַׁי הוֹלִיד אֶת־דָּוִד׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="sol.htm">Poster</a></p>
</td></tr>
</table>









		


</body>
</html>

