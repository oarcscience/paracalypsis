<html>
<head>
<title>Biblia Hebraica. Lamentationes</title>
<meta http-equiv="Content-Type" content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica" name="keywords">
<meta content="Biblia Hebraica, Lamentationes" name="description">
<link href="../../hebr.css" rel="stylesheet" type="text/css">
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<p class=text>&#8226; <script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script> Самая подробная информация <a href="https://nastil96.ru/products/stekloplastikovyj_nastil/" target="_blank">стеклопластиковый решетчатый настил тут</a>. <!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>איכה</h1>
<p><b>א,א</b>&nbsp;אֵיכָה יָשְׁבָה בָדָד הָעִיר רַבָּתִי עָם הָיְתָה כְּאַלְמָנָה רַבָּתִי בַגּוֹיִם

שָׂרָתִי בַּמְּדִינוֹת הָיְתָה לָמַס׃&nbsp;&nbsp;{ס}&nbsp; <b>א,ב</b>&nbsp;בָּכוֹ

תִבְכֶּה בַּלַּיְלָה וְדִמְעָתָהּ עַל לֶחֱיָהּ אֵין־לָהּ מְנַחֵם

מִכָּל־אֹהֲבֶיהָ&nbsp; כָּל־רֵעֶיהָ בָּגְדוּ בָהּ הָיוּ לָהּ לְאֹיְבִים׃&nbsp;

{ס}&nbsp; <b>א,ג</b>&nbsp;גָּלְתָה יְהוּדָה מֵעֹנִי וּמֵרֹב עֲבֹדָה הִיא יָשְׁבָה

בַגּוֹיִם לֹא מָצְאָה מָנוֹחַ כָּל־רֹדְפֶיהָ הִשִּׂיגוּהָ בֵּין

הַמְּצָרִים׃&nbsp;&nbsp;{ס}&nbsp; <b>א,ד</b>&nbsp;דַּרְכֵי צִיּוֹן אֲבֵלוֹת מִבְּלִי

בָּאֵי מוֹעֵד כָּל־שְׁעָרֶיהָ שׁוֹמֵמִין כֹּהֲנֶיהָ נֶאֱנָחִים בְּתוּלֹתֶיהָ

נּוּגוֹת וְהִיא מַר־לָהּ׃&nbsp;&nbsp;{ס}&nbsp; <b>א,ה</b>&nbsp;הָיוּ צָרֶיהָ לְרֹאשׁ

אֹיְבֶיהָ שָׁלוּ כִּי־יְהוָה הוֹגָהּ עַל רֹב־פְּשָׁעֶיהָ עוֹלָלֶיהָ הָלְכוּ

שְׁבִי לִפְנֵי־צָר׃&nbsp;&nbsp;{ס}&nbsp; <b>א,ו</b>&nbsp;וַיֵּצֵא מן בת־ (מִבַּת־)

צִיּוֹן כָּל־הֲדָרָהּ הָיוּ שָׂרֶיהָ כְּאַיָּלִים לֹא־מָצְאוּ מִרְעֶה

וַיֵּלְכוּ בְלֹא־כֹחַ לִפְנֵי רוֹדֵף׃&nbsp;&nbsp;{ס}&nbsp; <b>א,ז</b>&nbsp;זָכְרָה

יְרוּשָׁלִַם יְמֵי עָנְיָהּ וּמְרוּדֶיהָ כֹּל מַחֲמֻדֶיהָ אֲשֶׁר הָיוּ מִימֵי

קֶדֶם בִּנְפֹל עַמָּהּ בְּיַד־צָר וְאֵין עוֹזֵר לָהּ רָאוּהָ צָרִים שָׂחֲקוּ

עַל מִשְׁבַּתֶּהָ׃&nbsp;&nbsp;{ס}&nbsp; <b>א,ח</b>&nbsp;חֵטְא חָטְאָה יְרוּשָׁלִַם

עַל־כֵּן לְנִידָה הָיָתָה כָּל־מְכַבְּדֶיהָ הִזִּילוּהָ כִּי־רָאוּ עֶרְוָתָהּ

גַּם־הִיא נֶאֶנְחָה וַתָּשָׁב אָחוֹר׃&nbsp;&nbsp;{ס}&nbsp; <b>א,ט</b>&nbsp;טֻמְאָתָהּ

בְּשׁוּלֶיהָ לֹא זָכְרָה אַחֲרִיתָהּ וַתֵּרֶד פְּלָאִים אֵין מְנַחֵם לָהּ רְאֵה

יְהוָה אֶת־עָנְיִי כִּי הִגְדִּיל אוֹיֵב׃&nbsp;&nbsp;{ס}&nbsp; <b>א,י</b>&nbsp;יָדוֹ

פָּרַשׂ צָר עַל כָּל־מַחֲמַדֶּיהָ&nbsp; כִּי־רָאֲתָה גוֹיִם בָּאוּ מִקְדָּשָׁהּ

אֲשֶׁר צִוִּיתָה לֹא־יָבֹאוּ בַקָּהָל לָךְ׃&nbsp;&nbsp;{ס}&nbsp; <b>א,יא</b>

כָּל־עַמָּהּ נֶאֱנָחִים מְבַקְּשִׁים לֶחֶם נָתְנוּ מחמודיהם (מַחֲמַדֵּיהֶם)

בְּאֹכֶל לְהָשִׁיב נָפֶשׁ רְאֵה יְהוָה וְהַבִּיטָה כִּי הָיִיתִי

זוֹלֵלָה׃&nbsp;&nbsp;{ס}&nbsp; <b>א,יב</b>&nbsp;<b>ל</b>וֹא אֲלֵיכֶם כָּל־עֹבְרֵי דֶרֶךְ

הַבִּיטוּ וּרְאוּ אִם־יֵשׁ מַכְאוֹב כְּמַכְאֹבִי אֲשֶׁר עוֹלַל לִי&nbsp; אֲשֶׁר

הוֹגָה יְהוָה בְּיוֹם חֲרוֹן אַפּוֹ׃&nbsp;&nbsp;{ס}&nbsp; <b>א,יג</b>&nbsp;מִמָּרוֹם

שָׁלַח־אֵשׁ בְּעַצְמֹתַי וַיִּרְדֶּנָּה פָּרַשׂ רֶשֶׁת לְרַגְלַי הֱשִׁיבַנִי

אָחוֹר נְתָנַנִי שֹׁמֵמָה כָּל־הַיּוֹם דָּוָה׃&nbsp;&nbsp;{ס}&nbsp; <b>א,יד</b>

נִשְׂקַד עֹל פְּשָׁעַי בְּיָדוֹ יִשְׂתָּרְגוּ עָלוּ עַל־צַוָּארִי הִכְשִׁיל

כֹּחִי נְתָנַנִי אֲדֹנָי בִּידֵי לֹא־אוּכַל קוּם׃&nbsp;&nbsp;{ס}&nbsp; <b>א,טו</b>

סִלָּה כָל־אַבִּירַי אֲדֹנָי בְּקִרְבִּי קָרָא עָלַי מוֹעֵד לִשְׁבֹּר בַּחוּרָי

גַּת דָּרַךְ אֲדֹנָי לִבְתוּלַת בַּת־יְהוּדָה׃&nbsp;&nbsp;{ס}&nbsp; <b>א,טז</b>

עַל־אֵלֶּה אֲנִי בוֹכִיָּה עֵינִי עֵינִי יֹרְדָה מַּיִם כִּי־רָחַק מִמֶּנִּי

מְנַחֵם מֵשִׁיב נַפְשִׁי הָיוּ בָנַי שׁוֹמֵמִים כִּי גָבַר אוֹיֵב׃&nbsp;

{ס}&nbsp; <b>א,יז</b>&nbsp;פֵּרְשָׂה צִיּוֹן בְּיָדֶיהָ אֵין מְנַחֵם לָהּ צִוָּה

יְהוָה לְיַעֲקֹב סְבִיבָיו צָרָיו הָיְתָה יְרוּשָׁלִַם לְנִדָּה

בֵּינֵיהֶם׃&nbsp;&nbsp;{ס}&nbsp; <b>א,יח</b>&nbsp;צַדִּיק הוּא יְהוָה כִּי פִיהוּ מָרִיתִי

שִׁמְעוּ־נָא כָל־עמים (הָעַמִּים) וּרְאוּ מַכְאֹבִי בְּתוּלֹתַי וּבַחוּרַי

הָלְכוּ בַשֶּׁבִי׃&nbsp;&nbsp;{ס}&nbsp; <b>א,יט</b>&nbsp;קָרָאתִי לַמְאַהֲבַי הֵמָּה

רִמּוּנִי כֹּהֲנַי וּזְקֵנַי בָּעִיר גָּוָעוּ&nbsp; כִּי־בִקְשׁוּ אֹכֶל לָמוֹ

וְיָשִׁיבוּ אֶת־נַפְשָׁם׃&nbsp;&nbsp;{ס}&nbsp; <b>א,כ</b>&nbsp;רְאֵה יְהוָה כִּי־צַר־לִי

מֵעַי חֳמַרְמָרוּ נֶהְפַּךְ לִבִּי בְּקִרְבִּי כִּי מָרוֹ מָרִיתִי מִחוּץ

שִׁכְּלָה־חֶרֶב בַּבַּיִת כַּמָּוֶת׃&nbsp;&nbsp;{ס}&nbsp; <b>א,כא</b>&nbsp;שָׁמְעוּ כִּי

נֶאֱנָחָה אָנִי אֵין מְנַחֵם לִי כָּל־אֹיְבַי שָׁמְעוּ רָעָתִי שָׂשׂוּ כִּי

אַתָּה עָשִׂיתָ הֵבֵאתָ יוֹם־קָרָאתָ וְיִהְיוּ כָמֹנִי׃&nbsp;&nbsp;{ס}&nbsp; <b>א,כב</b>

תָּבֹא כָל־רָעָתָם לְפָנֶיךָ וְעוֹלֵל לָמוֹ כַּאֲשֶׁר עוֹלַלְתָּ לִי עַל

כָּל־פְּשָׁעָי&nbsp; כִּי־רַבּוֹת אַנְחֹתַי וְלִבִּי דַוָּי׃&nbsp;&nbsp;{פ}</p>
<p><b>ב,א</b>&nbsp;אֵיכָה יָעִיב בְּאַפּוֹ אֲדֹנָי אֶת־בַּת־צִיּוֹן הִשְׁלִיךְ מִשָּׁמַיִם אֶרֶץ תִּפְאֶרֶת

יִשְׂרָאֵל וְלֹא־זָכַר הֲדֹם־רַגְלָיו בְּיוֹם אַפּוֹ׃&nbsp;&nbsp;{ס}&nbsp; <b>ב,ב</b>

בִּלַּע אֲדֹנָי לא (וְלֹא) חָמַל אֵת כָּל־נְאוֹת יַעֲקֹב הָרַס בְּעֶבְרָתוֹ

מִבְצְרֵי בַת־יְהוּדָה הִגִּיעַ לָאָרֶץ חִלֵּל מַמְלָכָה וְשָׂרֶיהָ׃&nbsp;

{ס}&nbsp; <b>ב,ג</b>&nbsp;גָּדַע בָּחֳרִי־אַף כֹּל קֶרֶן יִשְׂרָאֵל הֵשִׁיב אָחוֹר

יְמִינוֹ מִפְּנֵי אוֹיֵב וַיִּבְעַר בְּיַעֲקֹב כְּאֵשׁ לֶהָבָה אָכְלָה

סָבִיב׃&nbsp;&nbsp;{ס}&nbsp; <b>ב,ד</b>&nbsp;דָּרַךְ קַשְׁתּוֹ כְּאוֹיֵב נִצָּב יְמִינוֹ

כְּצָר וַיַּהֲרֹג כֹּל מַחֲמַדֵּי־עָיִן בְּאֹהֶל בַּת־צִיּוֹן שָׁפַךְ כָּאֵשׁ

חֲמָתוֹ׃&nbsp;&nbsp;{ס}&nbsp; <b>ב,ה</b>&nbsp;הָיָה אֲדֹנָי כְּאוֹיֵב בִּלַּע יִשְׂרָאֵל

בִּלַּע כָּל־אַרְמְנוֹתֶיהָ שִׁחֵת מִבְצָרָיו וַיֶּרֶב בְּבַת־יְהוּדָה

תַּאֲנִיָּה וַאֲנִיָּה׃&nbsp;&nbsp;{ס}&nbsp; <b>ב,ו</b>&nbsp;וַיַּחְמֹס כַּגַּן שֻׂכּוֹ

שִׁחֵת מֹעֲדוֹ שִׁכַּח יְהוָה בְּצִיּוֹן מוֹעֵד וְשַׁבָּת וַיִּנְאַץ בְּזַעַם־אַפּוֹ

מֶלֶךְ וְכֹהֵן׃&nbsp;&nbsp;{ס}&nbsp; <b>ב,ז</b>&nbsp;זָנַח אֲדֹנָי מִזְבְּחוֹ נִאֵר

מִקְדָּשׁוֹ הִסְגִּיר בְּיַד־אוֹיֵב חוֹמֹת אַרְמְנוֹתֶיהָ קוֹל נָתְנוּ

בְּבֵית־יְהוָה כְּיוֹם מוֹעֵד׃&nbsp;&nbsp;{ס}&nbsp; <b>ב,ח</b>&nbsp;חָשַׁב יְהוָה

לְהַשְׁחִית חוֹמַת בַּת־צִיּוֹן נָטָה קָו לֹא־הֵשִׁיב יָדוֹ מִבַּלֵּעַ

וַיַּאֲבֶל־חֵל וְחוֹמָה יַחְדָּו אֻמְלָלוּ׃&nbsp;&nbsp;{ס}&nbsp; <b>ב,ט</b>&nbsp;<b>טָ</b>בְעוּ

בָאָרֶץ שְׁעָרֶיהָ אִבַּד וְשִׁבַּר בְּרִיחֶיהָ מַלְכָּהּ וְשָׂרֶיהָ בַגּוֹיִם

אֵין תּוֹרָה גַּם־נְבִיאֶיהָ לֹא־מָצְאוּ חָזוֹן מֵיְהוָה׃&nbsp;&nbsp;{ס}&nbsp; <b>ב,י</b>

יֵשְׁבוּ לָאָרֶץ יִדְּמוּ זִקְנֵי בַת־צִיּוֹן הֶעֱלוּ עָפָר עַל־רֹאשָׁם חָגְרוּ

שַׂקִּים הוֹרִידוּ לָאָרֶץ רֹאשָׁן בְּתוּלֹת יְרוּשָׁלִָם׃&nbsp;&nbsp;{ס}&nbsp; <b>ב,יא</b>

כָּלוּ בַדְּמָעוֹת עֵינַי חֳמַרְמְרוּ מֵעַי נִשְׁפַּךְ לָאָרֶץ כְּבֵדִי

עַל־שֶׁבֶר בַּת־עַמִּי&nbsp; בֵּעָטֵף עוֹלֵל וְיוֹנֵק בִּרְחֹבוֹת

קִרְיָה׃&nbsp;&nbsp;{ס}&nbsp; <b>ב,יב</b>&nbsp;לְאִמֹּתָם יֹאמְרוּ אַיֵּה דָּגָן

וָיָיִן&nbsp; בְּהִתְעַטְּפָם כֶּחָלָל בִּרְחֹבוֹת עִיר בְּהִשְׁתַּפֵּךְ

נַפְשָׁם אֶל־חֵיק אִמֹּתָם׃&nbsp;&nbsp;{ס}&nbsp; <b>ב,יג</b>&nbsp;מָה־אֲעִידֵךְ מָה

אֲדַמֶּה־לָּךְ הַבַּת יְרוּשָׁלִַם מָה אַשְׁוֶה־לָּךְ וַאֲנַחֲמֵךְ בְּתוּלַת

בַּת־צִיּוֹן&nbsp; כִּי־גָדוֹל כַּיָּם שִׁבְרֵךְ מִי יִרְפָּא־לָךְ׃&nbsp;

{ס}&nbsp; <b>ב,יד</b>&nbsp;נְבִיאַיִךְ חָזוּ לָךְ שָׁוְא וְתָפֵל וְלֹא־גִלּוּ

עַל־עֲו‍ֹנֵךְ לְהָשִׁיב שביתך (שְׁבוּתֵךְ) וַיֶּחֱזוּ לָךְ מַשְׂאוֹת שָׁוְא

וּמַדּוּחִים׃&nbsp;&nbsp;{ס}&nbsp; <b>ב,טו</b>&nbsp;סָפְקוּ עָלַיִךְ כַּפַּיִם

כָּל־עֹבְרֵי דֶרֶךְ שָׁרְקוּ וַיָּנִעוּ רֹאשָׁם עַל־בַּת יְרוּשָׁלִָם&nbsp;

הֲזֹאת הָעִיר שֶׁיֹּאמְרוּ כְּלִילַת יֹפִי מָשׂוֹשׂ לְכָל־הָאָרֶץ׃&nbsp;

{ס}&nbsp; <b>ב,טז</b>&nbsp;פָּצוּ עָלַיִךְ פִּיהֶם כָּל־אֹיְבַיִךְ שָׁרְקוּ

וַיַּחַרְקוּ־שֵׁן אָמְרוּ בִּלָּעְנוּ אַךְ זֶה הַיּוֹם שֶׁקִּוִּינֻהוּ מָצָאנוּ

רָאִינוּ׃&nbsp;&nbsp;{ס}&nbsp; <b>ב,יז</b>&nbsp;עָשָׂה יְהוָה אֲשֶׁר זָמָם בִּצַּע

אֶמְרָתוֹ אֲשֶׁר צִוָּה מִימֵי־קֶדֶם הָרַס וְלֹא חָמָל וַיְשַׂמַּח עָלַיִךְ

אוֹיֵב הֵרִים קֶרֶן צָרָיִךְ׃&nbsp;&nbsp;{ס}&nbsp; <b>ב,יח</b>&nbsp;צָעַק לִבָּם

אֶל־אֲדֹנָי חוֹמַת בַּת־צִיּוֹן הוֹרִידִי כַנַּחַל דִּמְעָה יוֹמָם וָלַיְלָה

אַל־תִּתְּנִי פוּגַת לָךְ אַל־תִּדֹּם בַּת־עֵינֵךְ׃&nbsp;&nbsp;{ס}&nbsp; <b>ב,יט</b>

קוּמִי רֹנִּי בליל (בַלַּיְלָה) לְרֹאשׁ אַשְׁמֻרוֹת שִׁפְכִי כַמַּיִם לִבֵּךְ

נֹכַח פְּנֵי אֲדֹנָי שְׂאִי אֵלָיו כַּפַּיִךְ עַל־נֶפֶשׁ עוֹלָלַיִךְ

הָעֲטוּפִים בְּרָעָב בְּרֹאשׁ כָּל־חוּצוֹת׃&nbsp;&nbsp;{ס}&nbsp; <b>ב,כ</b>&nbsp;רְאֵה

יְהוָה וְהַבִּיטָה לְמִי עוֹלַלְתָּ כֹּה&nbsp; אִם־תֹּאכַלְנָה נָשִׁים פִּרְיָם

עֹלְלֵי טִפֻּחִים אִם־יֵהָרֵג בְּמִקְדַּשׁ אֲדֹנָי כֹּהֵן וְנָבִיא׃&nbsp;

{ס}&nbsp; <b>ב,כא</b>&nbsp;שָׁכְבוּ לָאָרֶץ חוּצוֹת נַעַר וְזָקֵן בְּתוּלֹתַי

וּבַחוּרַי נָפְלוּ בֶחָרֶב הָרַגְתָּ בְּיוֹם אַפֶּךָ טָבַחְתָּ לֹא

חָמָלְתָּ׃&nbsp;&nbsp;{ס}&nbsp; <b>ב,כב</b>&nbsp;תִּקְרָא כְיוֹם מוֹעֵד מְגוּרַי

מִסָּבִיב וְלֹא הָיָה בְּיוֹם אַף־יְהוָה פָּלִיט וְשָׂרִיד&nbsp;

אֲשֶׁר־טִפַּחְתִּי וְרִבִּיתִי אֹיְבִי כִלָּם׃&nbsp;&nbsp;{פ}</p>
<p><b>ג,א</b>&nbsp;אֲנִי הַגֶּבֶר רָאָה עֳנִי בְּשֵׁבֶט עֶבְרָתוֹ׃&nbsp; <b>ג,ב</b>&nbsp;אוֹתִי נָהַג וַיֹּלַךְ

חֹשֶׁךְ וְלֹא־אוֹר׃&nbsp; <b>ג,ג</b>&nbsp;אַךְ בִּי יָשֻׁב יַהֲפֹךְ יָדוֹ

כָּל־הַיּוֹם׃&nbsp;&nbsp;{ס}</p>
<p><b>ג,ד</b>&nbsp;בִּלָּה בְשָׂרִי וְעוֹרִי שִׁבַּר עַצְמוֹתָי׃&nbsp; <b>ג,ה</b>&nbsp;בָּנָה עָלַי וַיַּקַּף

רֹאשׁ וּתְלָאָה׃&nbsp; <b>ג,ו</b>&nbsp;בְּמַחֲשַׁכִּים הוֹשִׁיבַנִי כְּמֵתֵי

עוֹלָם׃&nbsp;&nbsp;{ס}</p>
<p><b>ג,ז</b>&nbsp;גָּדַר בַּעֲדִי וְלֹא אֵצֵא הִכְבִּיד נְחָשְׁתִּי׃&nbsp; <b>ג,ח</b>&nbsp;גַּם כִּי אֶזְעַק

וַאֲשַׁוֵּעַ שָׂתַם תְּפִלָּתִי׃&nbsp; <b>ג,ט</b>&nbsp;גָּדַר דְּרָכַי בְּגָזִית

נְתִיבֹתַי עִוָּה׃&nbsp;&nbsp;{ס}</p>
<p><b>ג,י</b>&nbsp;דֹּב אֹרֵב הוּא לִי אריה (אֲרִי) בְּמִסְתָּרִים׃&nbsp; <b>ג,יא</b>&nbsp;דְּרָכַי סוֹרֵר

וַיְפַשְּׁחֵנִי שָׂמַנִי שֹׁמֵם׃&nbsp; <b>ג,יב</b>&nbsp;דָּרַךְ קַשְׁתּוֹ

וַיַּצִּיבֵנִי כַּמַּטָּרָא לַחֵץ׃&nbsp;&nbsp;{ס}</p>
<p><b>ג,יג</b>&nbsp;הֵבִיא בְּכִלְיֹתָי בְּנֵי אַשְׁפָּתוֹ׃&nbsp; <b>ג,יד</b>&nbsp;הָיִיתִי שְּׂחֹק

לְכָל־עַמִּי נְגִינָתָם כָּל־הַיּוֹם׃&nbsp; <b>ג,טו</b>&nbsp;הִשְׂבִּיעַנִי

בַמְּרוֹרִים הִרְוַנִי לַעֲנָה׃&nbsp;&nbsp;{ס}</p>
<p><b>ג,טז</b>&nbsp;וַיַּגְרֵס בֶּחָצָץ שִׁנָּי הִכְפִּישַׁנִי בָּאֵפֶר׃&nbsp; <b>ג,יז</b>&nbsp;וַתִּזְנַח

מִשָּׁלוֹם נַפְשִׁי נָשִׁיתִי טוֹבָה׃&nbsp; <b>ג,יח</b>&nbsp;וָאֹמַר אָבַד נִצְחִי

וְתוֹחַלְתִּי מֵיְהוָה׃&nbsp;&nbsp;{ס}</p>
<p><b>ג,יט</b>&nbsp;זְכָר־עָנְיִי וּמְרוּדִי לַעֲנָה וָרֹאשׁ׃&nbsp; <b>ג,כ</b>&nbsp;זָכוֹר תִּזְכּוֹר ותשיח

(וְתָשׁוֹחַ) עָלַי נַפְשִׁי׃&nbsp; <b>ג,כא</b>&nbsp;זֹאת אָשִׁיב אֶל־לִבִּי עַל־כֵּן

אוֹחִיל׃&nbsp;&nbsp;{ס}</p>
<p><b>ג,כב</b>&nbsp;חַסְדֵי יְהוָה כִּי לֹא־תָמְנוּ כִּי לֹא־כָלוּ רַחֲמָיו׃&nbsp; <b>ג,כג</b>&nbsp;חֲדָשִׁים

לַבְּקָרִים רַבָּה אֱמוּנָתֶךָ׃&nbsp; <b>ג,כד</b>&nbsp;חֶלְקִי יְהוָה אָמְרָה

נַפְשִׁי עַל־כֵּן אוֹחִיל לוֹ׃&nbsp;&nbsp;{ס}</p>
<p><b>ג,כה</b>&nbsp;טוֹב יְהוָה לְקֹוָו לְנֶפֶשׁ תִּדְרְשֶׁנּוּ׃&nbsp; <b>ג,כו</b>&nbsp;טוֹב וְיָחִיל וְדוּמָם

לִתְשׁוּעַת יְהוָה׃&nbsp; <b>ג,כז</b>&nbsp;טוֹב לַגֶּבֶר כִּי־יִשָּׂא עֹל

בִּנְעוּרָיו׃&nbsp;&nbsp;{ס}</p>
<p><b>ג,כח</b>&nbsp;יֵשֵׁב בָּדָד וְיִדֹּם כִּי נָטַל עָלָיו׃&nbsp; <b>ג,כט</b>&nbsp;יִתֵּן בֶּעָפָר פִּיהוּ אוּלַי

יֵשׁ תִּקְוָה׃&nbsp; <b>ג,ל</b>&nbsp;יִתֵּן לְמַכֵּהוּ לֶחִי יִשְׂבַּע

בְּחֶרְפָּה׃&nbsp;&nbsp;{ס}</p>
<p><b>ג,לא</b>&nbsp;כִּי לֹא יִזְנַח לְעוֹלָם אֲדֹנָי׃&nbsp; <b>ג,לב</b>&nbsp;כִּי אִם־הוֹגָה וְרִחַם כְּרֹב

חֲסָדָיו׃&nbsp; <b>ג,לג</b>&nbsp;כִּי לֹא עִנָּה מִלִּבּוֹ וַיַּגֶּה

בְּנֵי־אִישׁ׃&nbsp;&nbsp;{ס}</p>
<p><b>ג,לד</b>&nbsp;לְדַכֵּא תַּחַת רַגְלָיו כֹּל אֲסִירֵי אָרֶץ׃&nbsp; <b>ג,לה</b>&nbsp;לְהַטּוֹת

מִשְׁפַּט־גָּבֶר נֶגֶד פְּנֵי עֶלְיוֹן׃&nbsp; <b>ג,לו</b>&nbsp;לְ<b>עַ</b>וֵּת אָדָם

בְּרִיבוֹ אֲדֹנָי לֹא רָאָה׃&nbsp;&nbsp;{ס}</p>
<p><b>ג,לז</b>&nbsp;מִי זֶה אָמַר וַתֶּהִי אֲדֹנָי לֹא צִוָּה׃&nbsp; <b>ג,לח</b>&nbsp;מִפִּי עֶלְיוֹן לֹא תֵצֵא

הָרָעוֹת וְהַטּוֹב׃&nbsp; <b>ג,לט</b>&nbsp;מַה־יִּתְאוֹנֵן אָדָם חָי גֶּבֶר

עַל־חֲטָאָו׃&nbsp;&nbsp;{ס}</p>
<p><b>ג,מ</b>&nbsp;נַחְפְּשָׂה דְרָכֵינוּ וְנַחְקֹרָה וְנָשׁוּבָה עַד־יְהוָה׃&nbsp; <b>ג,מא</b>&nbsp;נִשָּׂא לְבָבֵנוּ

אֶל־כַּפָּיִם אֶל־אֵל בַּשָּׁמָיִם׃&nbsp; <b>ג,מב</b>&nbsp;נַחְנוּ פָשַׁעְנוּ

וּמָרִינוּ אַתָּה לֹא סָלָחְתָּ׃&nbsp;&nbsp;{ס}</p>
<p><b>ג,מג</b>&nbsp;סַכּוֹתָה בָאַף וַתִּרְדְּפֵנוּ הָרַגְתָּ לֹא חָמָלְתָּ׃&nbsp; <b>ג,מד</b>&nbsp;סַכּוֹתָה

בֶעָנָן לָךְ מֵעֲבוֹר תְּפִלָּה׃&nbsp; <b>ג,מה</b>&nbsp;סְחִי וּמָאוֹס תְּשִׂימֵנוּ

בְּקֶרֶב הָעַמִּים׃&nbsp;&nbsp;{ס}</p>
<p><b>ג,מו</b>&nbsp;פָּצוּ עָלֵינוּ פִּיהֶם כָּל־אֹיְבֵינוּ׃&nbsp; <b>ג,מז</b>&nbsp;פַּחַד וָפַחַת הָיָה לָנוּ

הַשֵּׁאת וְהַשָּׁבֶר׃&nbsp; <b>ג,מח</b>&nbsp;פַּלְגֵי־מַיִם תֵּרַד עֵינִי עַל־שֶׁבֶר

בַּת־עַמִּי׃&nbsp;&nbsp;{ס}</p>
<p><b>ג,מט</b>&nbsp;עֵינִי נִגְּרָה וְלֹא תִדְמֶה מֵאֵין הֲפֻגוֹת׃&nbsp; <b>ג,נ</b>&nbsp;עַד־יַשְׁקִיף וְיֵרֶא

יְהוָה מִשָּׁמָיִם׃&nbsp; <b>ג,נא</b>&nbsp;עֵינִי עוֹלְלָה לְנַפְשִׁי מִכֹּל בְּנוֹת

עִירִי׃&nbsp;&nbsp;{ס}</p>
<p><b>ג,נב</b>&nbsp;צוֹד צָדוּנִי כַּצִּפּוֹר אֹיְבַי חִנָּם׃&nbsp; <b>ג,נג</b>&nbsp;צָמְתוּ בַבּוֹר חַיָּי וַיַּדּוּ־אֶבֶן

בִּי׃&nbsp; <b>ג,נד</b>&nbsp;צָפוּ־מַיִם עַל־רֹאשִׁי אָמַרְתִּי נִגְזָרְתִּי׃&nbsp;&nbsp;{ס}</p>
<p><b>ג,נה</b>&nbsp;קָרָאתִי שִׁמְךָ יְהוָה מִבּוֹר תַּחְתִּיּוֹת׃&nbsp; <b>ג,נו</b>&nbsp;קוֹלִי שָׁמָעְתָּ&nbsp;

אַל־תַּעְלֵם אָזְנְךָ לְרַוְחָתִי לְשַׁוְעָתִי׃&nbsp; <b>ג,נז</b>&nbsp;קָרַבְתָּ

בְּיוֹם אֶקְרָאֶךָּ אָמַרְתָּ אַל־תִּירָא׃&nbsp;&nbsp;{ס}</p>
<p><b>ג,נח</b>&nbsp;רַבְתָּ אֲדֹנָי רִיבֵי נַפְשִׁי גָּאַלְתָּ חַיָּי׃&nbsp; <b>ג,נט</b>&nbsp;רָאִיתָה יְהוָה

עַוָּתָתִי שָׁפְטָה מִשְׁפָּטִי׃&nbsp; <b>ג,ס</b>&nbsp;רָאִיתָה כָּל־נִקְמָתָם

כָּל־מַחְשְׁבֹתָם לִי׃&nbsp;&nbsp;{ס}</p>
<p><b>ג,סא</b>&nbsp;שָׁמַעְתָּ חֶרְפָּתָם יְהוָה כָּל־מַחְשְׁבֹתָם עָלָי׃&nbsp; <b>ג,סב</b>&nbsp;שִׂפְתֵי קָמַי

וְהֶגְיוֹנָם עָלַי כָּל־הַיּוֹם׃&nbsp; <b>ג,סג</b>&nbsp;שִׁבְתָּם וְקִימָתָם

הַבִּיטָה אֲנִי מַנְגִּינָתָם׃&nbsp;&nbsp;{ס}</p>
<p><b>ג,סד</b>&nbsp;תָּשִׁיב לָהֶם גְּמוּל יְהוָה כְּמַעֲשֵׂה יְדֵיהֶם׃&nbsp; <b>ג,סה</b>&nbsp;תִּתֵּן לָהֶם

מְגִנַּת־לֵב תַּאֲלָתְךָ לָהֶם׃&nbsp; <b>ג,סו</b>&nbsp;תִּרְדֹּף בְּאַף

וְתַשְׁמִידֵם מִתַּחַת שְׁמֵי יְהוָה׃&nbsp;&nbsp;{פ}</p>
<p><b>ד,א</b>&nbsp;אֵיכָה יוּעַם זָהָב יִשְׁנֶא הַכֶּתֶם הַטּוֹב תִּשְׁתַּפֵּכְנָה אַבְנֵי־קֹדֶשׁ בְּרֹאשׁ

כָּל־חוּצוֹת׃&nbsp;&nbsp;{ס}&nbsp; <b>ד,ב</b>&nbsp;בְּנֵי צִיּוֹן הַיְקָרִים

הַמְסֻלָּאִים בַּפָּז אֵיכָה נֶחְשְׁבוּ לְנִבְלֵי־חֶרֶשׂ מַעֲשֵׂה יְדֵי

יוֹצֵר׃&nbsp;&nbsp;{ס}&nbsp; <b>ד,ג</b>&nbsp;גַּם־תנין (תַּנִּים) חָלְצוּ שַׁד הֵינִיקוּ

גּוּרֵיהֶן בַּת־עַמִּי לְאַכְזָר כי ענים (כַּיְעֵנִים) בַּמִּדְבָּר׃&nbsp;

{ס}&nbsp; <b>ד,ד</b>&nbsp;דָּבַק לְשׁוֹן יוֹנֵק אֶל־חִכּוֹ בַּצָּמָא עוֹלָלִים

שָׁאֲלוּ לֶחֶם פֹּרֵשׂ אֵין לָהֶם׃&nbsp;&nbsp;{ס}&nbsp; <b>ד,ה</b>&nbsp;הָאֹכְלִים

לְמַעֲדַנִּים נָשַׁמּוּ בַּחוּצוֹת הָאֱמֻנִים עֲלֵי תוֹלָע חִבְּקוּ

אַשְׁפַּתּוֹת׃&nbsp;&nbsp;{ס}&nbsp; <b>ד,ו</b>&nbsp;וַיִּגְדַּל עֲו‍ֹן בַּת־עַמִּי

מֵחַטַּאת סְדֹם&nbsp; הַהֲפוּכָה כְמוֹ־רָגַע וְלֹא־חָלוּ בָהּ יָדָיִם׃&nbsp;

{ס}&nbsp; <b>ד,ז</b>&nbsp;זַכּוּ נְזִירֶיהָ מִשֶּׁלֶג צַחוּ מֵחָלָב אָדְמוּ עֶצֶם

מִפְּנִינִים סַפִּיר גִּזְרָתָם׃&nbsp;&nbsp;{ס}&nbsp; <b>ד,ח</b>&nbsp;חָשַׁךְ מִשְּׁחוֹר

תָּאֳרָם לֹא נִכְּרוּ בַּחוּצוֹת צָפַד עוֹרָם עַל־עַצְמָם יָבֵשׁ הָיָה

כָעֵץ׃&nbsp;&nbsp;{ס}&nbsp; <b>ד,ט</b>&nbsp;טוֹבִים הָיוּ חַלְלֵי־חֶרֶב מֵחַלְלֵי

רָעָב&nbsp; שֶׁהֵם יָזֻבוּ מְדֻקָּרִים מִתְּנוּבֹת שָׂדָי׃&nbsp;&nbsp;{ס}&nbsp; <b>ד,י</b>

יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן הָיוּ לְבָרוֹת לָמוֹ

בְּשֶׁבֶר בַּת־עַמִּי׃&nbsp;&nbsp;{ס}&nbsp; <b>ד,יא</b>&nbsp;כִּלָּה יְהוָה אֶת־חֲמָתוֹ

שָׁפַךְ חֲרוֹן אַפּוֹ וַיַּצֶּת־אֵשׁ בְּצִיּוֹן וַתֹּאכַל יְסֹדֹתֶיהָ׃&nbsp;

{ס}&nbsp; <b>ד,יב</b>&nbsp;לֹא הֶאֱמִינוּ מַלְכֵי־אֶרֶץ וכל (כֹּל) יֹשְׁבֵי

תֵבֵל&nbsp; כִּי יָבֹא צַר וְאוֹיֵב בְּשַׁעֲרֵי יְרוּשָׁלִָם׃&nbsp;&nbsp;{ס}&nbsp; <b>ד,יג</b>

מֵחַטֹּאות נְבִיאֶיהָ עֲו‍ֹנֹת כֹּהֲנֶיהָ&nbsp; הַשֹּׁפְכִים בְּקִרְבָּהּ דַּם

צַדִּיקִים׃&nbsp;&nbsp;{ס}&nbsp; <b>ד,יד</b>&nbsp;נָעוּ עִוְרִים בַּחוּצוֹת נְגֹאֲלוּ

בַּדָּם בְּלֹא יוּכְלוּ יִגְּעוּ בִּלְבֻשֵׁיהֶם׃&nbsp;&nbsp;{ס}&nbsp; <b>ד,טו</b>

סוּרוּ טָמֵא קָרְאוּ לָמוֹ סוּרוּ סוּרוּ אַל־תִּגָּעוּ כִּי נָצוּ גַּם־נָעוּ

אָמְרוּ בַּגּוֹיִם לֹא יוֹסִפוּ לָגוּר׃&nbsp;&nbsp;{ס}&nbsp; <b>ד,טז</b>&nbsp;פְּנֵי

יְהוָה חִלְּקָם לֹא יוֹסִיף לְהַבִּיטָם פְּנֵי כֹהֲנִים לֹא נָשָׂאוּ זקנים

(וּזְקֵנִים) לֹא חָנָנוּ׃&nbsp;&nbsp;{ס}&nbsp; <b>ד,יז</b>&nbsp;עודינה (עוֹדֵינוּ)

תִּכְלֶינָה עֵינֵינוּ אֶל־עֶזְרָתֵנוּ הָבֶל בְּצִפִּיָּתֵנוּ צִפִּינוּ

אֶל־גּוֹי לֹא יוֹשִׁעַ׃&nbsp;&nbsp;{ס}&nbsp; <b>ד,יח</b>&nbsp;צָדוּ צְעָדֵינוּ מִלֶּכֶת

בִּרְחֹבֹתֵינוּ קָרַב קִצֵּנוּ מָלְאוּ יָמֵינוּ כִּי־בָא קִצֵּנוּ׃&nbsp;

{ס}&nbsp; <b>ד,יט</b>&nbsp;קַלִּים הָיוּ רֹדְפֵינוּ מִנִּשְׁרֵי שָׁמָיִם עַל־הֶהָרִים

דְּלָקֻנוּ בַּמִּדְבָּר אָרְבוּ לָנוּ׃&nbsp;&nbsp;{ס}&nbsp; <b>ד,כ</b>&nbsp;רוּחַ

אַפֵּינוּ מְשִׁיחַ יְהוָה נִלְכַּד בִּשְׁחִיתוֹתָם&nbsp; אֲשֶׁר אָמַרְנוּ

בְּצִלּוֹ נִחְיֶה בַגּוֹיִם׃&nbsp;&nbsp;{ס}&nbsp; <b>ד,כא</b>&nbsp;שִׂישִׂי וְשִׂמְחִי

בַּת־אֱדוֹם יושבתי (יוֹשֶׁבֶת) בְּאֶרֶץ עוּץ גַּם־עָלַיִךְ תַּעֲבָר־כּוֹס

תִּשְׁכְּרִי וְתִתְעָרִי׃&nbsp;&nbsp;{ס}&nbsp; <b>ד,כב</b>&nbsp;תַּם־עֲו‍ֹנֵךְ

בַּת־צִיּוֹן לֹא יוֹסִיף לְהַגְלוֹתֵךְ פָּקַד עֲו‍ֹנֵךְ בַּת־אֱדוֹם גִּלָּה

עַל־חַטֹּאתָיִךְ׃&nbsp;&nbsp;{פ}</p>
<p><b>ה,א</b>&nbsp;זְכֹר יְהוָה מֶה־הָיָה לָנוּ הביט (הַבִּיטָה) וּרְאֵה אֶת־חֶרְפָּתֵנוּ׃&nbsp; <b>ה,ב</b>

נַחֲלָתֵנוּ נֶהֶפְכָה לְזָרִים בָּתֵּינוּ לְנָכְרִים׃&nbsp; <b>ה,ג</b>

יְתוֹמִים הָיִינוּ אין (וְאֵין) אָב אִמֹּתֵינוּ כְּאַלְמָנוֹת׃&nbsp; <b>ה,ד</b>

מֵימֵינוּ בְּכֶסֶף שָׁתִינוּ עֵצֵינוּ בִּמְחִיר יָבֹאוּ׃&nbsp; <b>ה,ה</b>&nbsp;עַל

צַוָּארֵנוּ נִרְדָּפְנוּ יָגַעְנוּ לא (וְלֹא) הוּנַח־לָנוּ׃&nbsp; <b>ה,ו</b>

מִצְרַיִם נָתַנּוּ יָד אַשּׁוּר לִשְׂבֹּעַ לָחֶם׃&nbsp; <b>ה,ז</b>&nbsp;אֲבֹתֵינוּ

חָטְאוּ אינם (וְאֵינָם) אנחנו (וַאֲנַחְנוּ) עֲו‍ֹנֹתֵיהֶם סָבָלְנוּ׃&nbsp; <b>ה,ח</b>

עֲבָדִים מָשְׁלוּ בָנוּ פֹּרֵק אֵין מִיָּדָם׃&nbsp; <b>ה,ט</b>&nbsp;בְּנַפְשֵׁנוּ

נָבִיא לַחְמֵנוּ מִפְּנֵי חֶרֶב הַמִּדְבָּר׃&nbsp; <b>ה,י</b>&nbsp;עוֹרֵנוּ כְּתַנּוּר

נִכְמָרוּ מִפְּנֵי זַלְעֲפוֹת רָעָב׃&nbsp; <b>ה,יא</b>&nbsp;נָשִׁים בְּצִיּוֹן

עִנּוּ בְּתֻלֹת בְּעָרֵי יְהוּדָה׃&nbsp; <b>ה,יב</b>&nbsp;שָׂרִים בְּיָדָם נִתְלוּ

פְּנֵי זְקֵנִים לֹא נֶהְדָּרוּ׃&nbsp; <b>ה,יג</b>&nbsp;בַּחוּרִים טְחוֹן נָשָׂאוּ

וּנְעָרִים בָּעֵץ כָּשָׁלוּ׃&nbsp; <b>ה,יד</b>&nbsp;זְקֵנִים מִשַּׁעַר שָׁבָתוּ

בַּחוּרִים מִנְּגִינָתָם׃&nbsp; <b>ה,טו</b>&nbsp;שָׁבַת מְשׂוֹשׂ לִבֵּנוּ נֶהְפַּךְ

לְאֵבֶל מְחֹלֵנוּ׃&nbsp; <b>ה,טז</b>&nbsp;נָפְלָה עֲטֶרֶת רֹאשֵׁנוּ אוֹי־נָא לָנוּ

כִּי חָטָאנוּ׃&nbsp; <b>ה,יז</b>&nbsp;עַל־זֶה הָיָה דָוֶה לִבֵּנוּ עַל־אֵלֶּה

חָשְׁכוּ עֵינֵינוּ׃&nbsp; <b>ה,יח</b>&nbsp;עַל הַר־צִיּוֹן שֶׁשָּׁמֵם שׁוּעָלִים

הִלְּכוּ־בוֹ׃&nbsp;&nbsp;{פ}</p>
<p><b>ה,יט</b>&nbsp;אַתָּה יְהוָה לְעוֹלָם תֵּשֵׁב כִּסְאֲךָ לְדוֹר וָדוֹר׃&nbsp; <b>ה,כ</b>&nbsp;לָמָּה לָנֶצַח

תִּשְׁכָּחֵנוּ תַּעַזְבֵנוּ לְאֹרֶךְ יָמִים׃&nbsp; <b>ה,כא</b>&nbsp;הֲשִׁיבֵנוּ

יְהוָה אֵלֶיךָ ונשוב (וְנָשׁוּבָה) חַדֵּשׁ יָמֵינוּ כְּקֶדֶם׃&nbsp; <b>ה,כב</b>

כִּי אִם־מָאֹס מְאַסְתָּנוּ קָצַפְתָּ עָלֵינוּ עַד־מְאֹד׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="est.htm">Poster</a></p>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

