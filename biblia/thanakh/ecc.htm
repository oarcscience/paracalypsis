<html>
<head>
<title>Biblia Hebraica. Ecclesiastes</title>
<meta http-equiv="Content-Type" content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica" name="keywords">
<meta content="Biblia Hebraica, Ecclesiastes" name="description">
<link href="../../hebr.css" rel="stylesheet" type="text/css">
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>קהלת</h1>
<p><b>א,א</b>&nbsp;דִּבְרֵי קֹהֶלֶת בֶּן־דָּוִד מֶלֶךְ בִּירוּשָׁלִָם׃&nbsp; <b>א,ב</b>&nbsp;הֲבֵל הֲבָלִים

אָמַר קֹהֶלֶת הֲבֵל הֲבָלִים הַכֹּל הָבֶל׃&nbsp; <b>א,ג</b>&nbsp;מַה־יִּתְרוֹן

לָאָדָם&nbsp; בְּכָל־עֲמָלוֹ שֶׁיַּעֲמֹל תַּחַת הַשָּׁמֶשׁ׃&nbsp; <b>א,ד</b>&nbsp;דּוֹר

הֹלֵךְ וְדוֹר בָּא וְהָאָרֶץ לְעוֹלָם עֹמָדֶת׃&nbsp; <b>א,ה</b>&nbsp;וְזָרַח

הַשֶּׁמֶשׁ וּבָא הַשָּׁמֶשׁ וְאֶל־מְקוֹמוֹ שׁוֹאֵף זוֹרֵחַ הוּא שָׁם׃&nbsp; <b>א,ו</b>

הוֹלֵךְ אֶל־דָּרוֹם וְסוֹבֵב אֶל־צָפוֹן סוֹבֵב סֹבֵב הוֹלֵךְ הָרוּחַ

וְעַל־סְבִיבֹתָיו שָׁב הָרוּחַ׃&nbsp; <b>א,ז</b>&nbsp;כָּל־הַנְּחָלִים הֹלְכִים

אֶל־הַיָּם וְהַיָּם אֵינֶנּוּ מָלֵא אֶל־מְקוֹם שֶׁהַנְּחָלִים הֹלְכִים שָׁם הֵם

שָׁבִים לָלָכֶת׃&nbsp; <b>א,ח</b>&nbsp;כָּל־הַדְּבָרִים יְגֵעִים לֹא־יוּכַל אִישׁ

לְדַבֵּר לֹא־תִשְׂבַּע עַיִן לִרְאוֹת וְלֹא־תִמָּלֵא אֹזֶן מִשְּׁמֹעַ׃&nbsp; <b>א,ט</b>

מַה־שֶּׁהָיָה הוּא שֶׁיִּהְיֶה וּמַה־שֶּׁנַּעֲשָׂה הוּא שֶׁיֵּעָשֶׂה וְאֵין

כָּל־חָדָשׁ תַּחַת הַשָּׁמֶשׁ׃&nbsp; <b>א,י</b>&nbsp;יֵשׁ דָּבָר שֶׁיֹּאמַר

רְאֵה־זֶה חָדָשׁ הוּא&nbsp; כְּבָר הָיָה לְעֹלָמִים אֲשֶׁר הָיָה

מִלְּפָנֵנוּ׃&nbsp; <b>א,יא</b>&nbsp;אֵין זִכְרוֹן לָרִאשֹׁנִים וְגַם לָאַחֲרֹנִים

שֶׁיִּהְיוּ לֹא־יִהְיֶה לָהֶם זִכָּרוֹן עִם שֶׁיִּהְיוּ לָאַחֲרֹנָה׃&nbsp;&nbsp;{פ}</p>
<p><b>א,יב</b>&nbsp;אֲנִי קֹהֶלֶת הָיִיתִי מֶלֶךְ עַל־יִשְׂרָאֵל בִּירוּשָׁלִָם׃&nbsp; <b>א,יג</b>&nbsp;וְנָתַתִּי

אֶת־לִבִּי לִדְרוֹשׁ וְלָתוּר בַּחָכְמָה עַל כָּל־אֲשֶׁר נַעֲשָׂה תַּחַת

הַשָּׁמָיִם הוּא עִנְיַן רָע נָתַן אֱלֹהִים לִבְנֵי הָאָדָם לַעֲנוֹת

בּוֹ׃&nbsp; <b>א,יד</b>&nbsp;רָאִיתִי אֶת־כָּל־הַמַּעֲשִׂים שֶׁנַּעֲשׂוּ תַּחַת

הַשָּׁמֶשׁ וְהִנֵּה הַכֹּל הֶבֶל וּרְעוּת רוּחַ׃&nbsp; <b>א,טו</b>&nbsp;מְעֻוָּת

לֹא־יוּכַל לִתְקֹן וְחֶסְרוֹן לֹא־יוּכַל לְהִמָּנוֹת׃&nbsp; <b>א,טז</b>

דִּבַּרְתִּי אֲנִי עִם־לִבִּי לֵאמֹר אֲנִי הִנֵּה הִגְדַּלְתִּי וְהוֹסַפְתִּי

חָכְמָה עַל כָּל־אֲשֶׁר־הָיָה לְפָנַי עַל־יְרוּשָׁלִָם וְלִבִּי רָאָה הַרְבֵּה

חָכְמָה וָדָעַת׃&nbsp; <b>א,יז</b>&nbsp;וָאֶתְּנָה לִבִּי לָדַעַת חָכְמָה וְדַעַת

הוֹלֵלֹת וְשִׂכְלוּת&nbsp; יָדַעְתִּי שֶׁגַּם־זֶה הוּא רַעְיוֹן רוּחַ׃&nbsp; <b>א,יח</b>

כִּי בְּרֹב חָכְמָה רָב־כָּעַס וְיוֹסִיף דַּעַת יוֹסִיף מַכְאוֹב׃&nbsp; <b>ב,א</b>

אָמַרְתִּי אֲנִי בְּלִבִּי לְכָה־נָּא אֲנַסְּכָה בְשִׂמְחָה וּרְאֵה בְטוֹב

וְהִנֵּה גַם־הוּא הָבֶל׃&nbsp; <b>ב,ב</b>&nbsp;לִשְׂחוֹק אָמַרְתִּי מְהוֹלָל

וּלְשִׂמְחָה מַה־זֹּה עֹשָׂה׃&nbsp; <b>ב,ג</b>&nbsp;תַּרְתִּי בְלִבִּי לִמְשׁוֹךְ

בַּיַּיִן אֶת־בְּשָׂרִי וְלִבִּי נֹהֵג בַּחָכְמָה וְלֶאֱחֹז בְּסִכְלוּת עַד

אֲשֶׁר־אֶרְאֶה אֵי־זֶה טוֹב לִבְנֵי הָאָדָם אֲשֶׁר יַעֲשׂוּ תַּחַת הַשָּׁמַיִם

מִסְפַּר יְמֵי חַיֵּיהֶם׃&nbsp; <b>ב,ד</b>&nbsp;הִגְדַּלְתִּי מַעֲשָׂי&nbsp;

בָּנִיתִי לִי בָּתִּים נָטַעְתִּי לִי כְּרָמִים׃&nbsp; <b>ב,ה</b>&nbsp;עָשִׂיתִי לִי

גַּנּוֹת וּפַרְדֵּסִים וְנָטַעְתִּי בָהֶם עֵץ כָּל־פֶּרִי׃&nbsp; <b>ב,ו</b>

עָשִׂיתִי לִי בְּרֵכוֹת מָיִם לְהַשְׁקוֹת מֵהֶם יַעַר צוֹמֵחַ עֵצִים׃&nbsp; <b>ב,ז</b>

קָנִיתִי עֲבָדִים וּשְׁפָחוֹת וּבְנֵי־בַיִת הָיָה לִי גַּם מִקְנֶה בָקָר וָצֹאן

הַרְבֵּה הָיָה לִי מִכֹּל שֶׁהָיוּ לְפָנַי בִּירוּשָׁלִָם׃&nbsp; <b>ב,ח</b>

כָּנַסְתִּי לִי גַּם־כֶּסֶף וְזָהָב וּסְגֻלַּת מְלָכִים וְהַמְּדִינוֹת

עָשִׂיתִי לִי שָׁרִים וְשָׁרוֹת וְתַעֲנֻגוֹת בְּנֵי הָאָדָם שִׁדָּה

וְשִׁדּוֹת׃&nbsp; <b>ב,ט</b>&nbsp;וְגָדַלְתִּי וְהוֹסַפְתִּי מִכֹּל שֶׁהָיָה לְפָנַי

בִּירוּשָׁלִָם אַף חָכְמָתִי עָמְדָה לִּי׃&nbsp; <b>ב,י</b>&nbsp;וְכֹל אֲשֶׁר

שָׁאֲלוּ עֵינַי לֹא אָצַלְתִּי מֵהֶם&nbsp; לֹא־מָנַעְתִּי אֶת־לִבִּי

מִכָּל־שִׂמְחָה כִּי־לִבִּי שָׂמֵחַ מִכָּל־עֲמָלִי וְזֶה־הָיָה חֶלְקִי

מִכָּל־עֲמָלִי׃&nbsp; <b>ב,יא</b>&nbsp;וּפָנִיתִי אֲנִי בְּכָל־מַעֲשַׂי שֶׁעָשׂוּ

יָדַי וּבֶעָמָל שֶׁעָמַלְתִּי לַעֲשׂוֹת וְהִנֵּה הַכֹּל הֶבֶל וּרְעוּת רוּחַ

וְאֵין יִתְרוֹן תַּחַת הַשָּׁמֶשׁ׃&nbsp; <b>ב,יב</b>&nbsp;וּפָנִיתִי אֲנִי לִרְאוֹת

חָכְמָה וְהוֹלֵלוֹת וְסִכְלוּת&nbsp; כִּי מֶה הָאָדָם שֶׁיָּבוֹא אַחֲרֵי

הַמֶּלֶךְ אֵת אֲשֶׁר־כְּבָר עָשׂוּהוּ׃&nbsp; <b>ב,יג</b>&nbsp;וְרָאִיתִי אָנִי

שֶׁיֵּשׁ יִתְרוֹן לַחָכְמָה מִן־הַסִּכְלוּת כִּיתְרוֹן הָאוֹר

מִן־הַחֹשֶׁךְ׃&nbsp; <b>ב,יד</b>&nbsp;הֶחָכָם עֵינָיו בְּרֹאשׁוֹ וְהַכְּסִיל

בַּחֹשֶׁךְ הוֹלֵךְ וְיָדַעְתִּי גַם־אָנִי שֶׁמִּקְרֶה אֶחָד יִקְרֶה

אֶת־כֻּלָּם׃&nbsp; <b>ב,טו</b>&nbsp;וְאָמַרְתִּי אֲנִי בְּלִבִּי כְּמִקְרֵה

הַכְּסִיל גַּם־אֲנִי יִקְרֵנִי וְלָמָּה חָכַמְתִּי אֲנִי אָז יֹתֵר

וְדִבַּרְתִּי בְלִבִּי שֶׁגַּם־זֶה הָבֶל׃&nbsp; <b>ב,טז</b>&nbsp;כִּי אֵין זִכְרוֹן

לֶחָכָם עִם־הַכְּסִיל לְעוֹלָם&nbsp; בְּשֶׁכְּבָר הַיָּמִים הַבָּאִים הַכֹּל

נִשְׁכָּח וְאֵיךְ יָמוּת הֶחָכָם עִם־הַכְּסִיל׃&nbsp; <b>ב,יז</b>&nbsp;וְשָׂנֵאתִי

אֶת־הַחַיִּים כִּי רַע עָלַי הַמַּעֲשֶׂה שֶׁנַּעֲשָׂה תַּחַת הַשָּׁמֶשׁ&nbsp;

כִּי־הַכֹּל הֶבֶל וּרְעוּת רוּחַ׃&nbsp; <b>ב,יח</b>&nbsp;וְשָׂנֵאתִי אֲנִי

אֶת־כָּל־עֲמָלִי שֶׁאֲנִי עָמֵל תַּחַת הַשָּׁמֶשׁ&nbsp; שֶׁאַנִּיחֶנּוּ לָאָדָם

שֶׁיִּהְיֶה אַחֲרָי׃&nbsp; <b>ב,יט</b>&nbsp;וּמִי יוֹדֵעַ הֶחָכָם יִהְיֶה אוֹ סָכָל

וְיִשְׁלַט בְּכָל־עֲמָלִי שֶׁעָמַלְתִּי וְשֶׁחָכַמְתִּי תַּחַת הַשָּׁמֶשׁ

גַּם־זֶה הָבֶל׃&nbsp; <b>ב,כ</b>&nbsp;וְסַבּוֹתִי אֲנִי לְיַאֵשׁ אֶת־לִבִּי עַל

כָּל־הֶעָמָל שֶׁעָמַלְתִּי תַּחַת הַשָּׁמֶשׁ׃&nbsp; <b>ב,כא</b>&nbsp;כִּי־יֵשׁ אָדָם

שֶׁעֲמָלוֹ בְּחָכְמָה וּבְדַעַת וּבְכִשְׁרוֹן וּלְאָדָם שֶׁלֹּא עָמַל־בּוֹ

יִתְּנֶנּוּ חֶלְקוֹ גַּם־זֶה הֶבֶל וְרָעָה רַבָּה׃&nbsp; <b>ב,כב</b>&nbsp;כִּי

מֶה־הֹוֶה לָאָדָם בְּכָל־עֲמָלוֹ וּבְרַעְיוֹן לִבּוֹ שֶׁהוּא עָמֵל תַּחַת

הַשָּׁמֶשׁ׃&nbsp; <b>ב,כג</b>&nbsp;כִּי כָל־יָמָיו מַכְאֹבִים וָכַעַס עִנְיָנוֹ

גַּם־בַּלַּיְלָה לֹא־שָׁכַב לִבּוֹ גַּם־זֶה הֶבֶל הוּא׃&nbsp; <b>ב,כד</b>

אֵין־טוֹב בָּאָדָם שֶׁיֹּאכַל וְשָׁתָה וְהֶרְאָה אֶת־נַפְשׁוֹ טוֹב בַּעֲמָלוֹ

גַּם־זֹה רָאִיתִי אָנִי כִּי מִיַּד הָאֱלֹהִים הִיא׃&nbsp; <b>ב,כה</b>&nbsp;כִּי מִי

יֹאכַל וּמִי יָחוּשׁ חוּץ מִמֶּנִּי׃&nbsp; <b>ב,כו</b>&nbsp;כִּי לְאָדָם שֶׁטּוֹב

לְפָנָיו נָתַן חָכְמָה וְדַעַת וְשִׂמְחָה וְלַחוֹטֶא נָתַן עִנְיָן לֶאֱסֹף

וְלִכְנוֹס לָתֵת לְטוֹב לִפְנֵי הָאֱלֹהִים גַּם־זֶה הֶבֶל וּרְעוּת רוּחַ׃&nbsp;
<b>ג,א</b>&nbsp;לַכֹּל זְמָן וְעֵת לְכָל־חֵפֶץ תַּחַת הַשָּׁמָיִם׃&nbsp;&nbsp;{פ}</p>
<p><b>ג,ב</b>&nbsp; &nbsp; &nbsp; &nbsp;&nbsp;עֵת לָלֶדֶת&nbsp; &nbsp; &nbsp; &nbsp; וְעֵת לָמוּת<br>

&nbsp; &nbsp; &nbsp; &nbsp; &nbsp; עֵת לָטַעַת&nbsp; &nbsp; &nbsp; &nbsp; וְעֵת

לַעֲקוֹר נָטוּעַ׃<br>
<b>ג,ג</b>&nbsp; &nbsp; &nbsp; &nbsp;&nbsp;עֵת לַהֲרוֹג&nbsp; &nbsp; &nbsp;

&nbsp; וְעֵת לִרְפּוֹא<br>

&nbsp; &nbsp; &nbsp; &nbsp; &nbsp; עֵת לִפְרוֹץ&nbsp; &nbsp; &nbsp; &nbsp;

וְעֵת לִבְנוֹת׃<br>
<b>ג,ד</b>&nbsp; &nbsp; &nbsp; &nbsp;&nbsp;עֵת לִבְכּוֹת&nbsp; &nbsp; &nbsp;

&nbsp; &nbsp; וְעֵת לִשְׂחוֹק<br>

&nbsp; &nbsp; &nbsp; &nbsp; &nbsp; עֵת סְפוֹד &nbsp; &nbsp; &nbsp; &nbsp; וְעֵת

רְקוֹד׃<br>
<b>ג,ה</b>&nbsp; &nbsp; &nbsp; &nbsp;&nbsp;עֵת לְהַשְׁלִיךְ אֲבָנִים&nbsp;

&nbsp; &nbsp; &nbsp; וְעֵת כְּנוֹס אֲבָנִים<br>

&nbsp; &nbsp; &nbsp; &nbsp; &nbsp; עֵת לַחֲבוֹק &nbsp; &nbsp; &nbsp; &nbsp;

וְעֵת לִרְחֹק מֵחַבֵּק׃<br>
<b>ג,ו</b>&nbsp; &nbsp; &nbsp; &nbsp;&nbsp;עֵת לְבַקֵּשׁ &nbsp; &nbsp; &nbsp;

&nbsp; וְעֵת לְאַבֵּד<br>

&nbsp; &nbsp; &nbsp; &nbsp; &nbsp; עֵת לִשְׁמוֹר&nbsp; &nbsp; &nbsp; &nbsp;

וְעֵת לְהַשְׁלִיךְ׃<br>
<b>ג,ז</b>&nbsp; &nbsp; &nbsp; &nbsp;&nbsp;עֵת לִקְרוֹעַ&nbsp; &nbsp; &nbsp;

&nbsp; וְעֵת לִתְפּוֹר<br>

&nbsp; &nbsp; &nbsp; &nbsp; &nbsp; עֵת לַחֲשׁוֹת&nbsp; &nbsp; &nbsp; &nbsp;

וְעֵת לְדַבֵּר׃<br>
<b>ג,ח</b>&nbsp; &nbsp; &nbsp; &nbsp;&nbsp;עֵת לֶאֱהֹב &nbsp; &nbsp; &nbsp;

&nbsp; וְעֵת לִשְׂנֹא<br>

&nbsp; &nbsp; &nbsp; &nbsp; &nbsp; עֵת מִלְחָמָה&nbsp; &nbsp; &nbsp; &nbsp;

וְעֵת שָׁלוֹם׃&nbsp;&nbsp;{פ}</p>
<p><b>ג,ט</b>&nbsp;&nbsp; &nbsp; &nbsp; &nbsp; מַה־יִּתְרוֹן הָעוֹשֶׂה בַּאֲשֶׁר הוּא עָמֵל׃&nbsp; <b>ג,י</b>&nbsp;רָאִיתִי

אֶת־הָעִנְיָן אֲשֶׁר נָתַן אֱלֹהִים לִבְנֵי הָאָדָם לַעֲנוֹת בּוֹ׃&nbsp; <b>ג,יא</b>

אֶת־הַכֹּל עָשָׂה יָפֶה בְעִתּוֹ גַּם אֶת־הָעֹלָם נָתַן בְּלִבָּם מִבְּלִי

אֲשֶׁר לֹא־יִמְצָא הָאָדָם אֶת־הַמַּעֲשֶׂה אֲשֶׁר־עָשָׂה הָאֱלֹהִים מֵרֹאשׁ

וְעַד־סוֹף׃&nbsp; <b>ג,יב</b>&nbsp;יָדַעְתִּי כִּי אֵין טוֹב בָּם כִּי

אִם־לִשְׂמוֹחַ וְלַעֲשׂוֹת טוֹב בְּחַיָּיו׃&nbsp; <b>ג,יג</b>&nbsp;וְגַם

כָּל־הָאָדָם שֶׁיֹּאכַל וְשָׁתָה וְרָאָה טוֹב בְּכָל־עֲמָלוֹ מַתַּת אֱלֹהִים

הִיא׃&nbsp; <b>ג,יד</b>&nbsp;יָדַעְתִּי כִּי כָּל־אֲשֶׁר יַעֲשֶׂה הָאֱלֹהִים הוּא

יִהְיֶה לְעוֹלָם עָלָיו אֵין לְהוֹסִיף וּמִמֶּנּוּ אֵין לִגְרֹעַ וְהָאֱלֹהִים

עָשָׂה שֶׁיִּרְאוּ מִלְּפָנָיו׃&nbsp; <b>ג,טו</b>&nbsp;מַה־שֶּׁהָיָה כְּבָר הוּא

וַאֲשֶׁר לִהְיוֹת כְּבָר הָיָה וְהָאֱלֹהִים יְבַקֵּשׁ אֶת־נִרְדָּף׃&nbsp; <b>ג,טז</b>

וְעוֹד רָאִיתִי תַּחַת הַשָּׁמֶשׁ&nbsp; מְקוֹם הַמִּשְׁפָּט שָׁמָּה הָרֶשַׁע

וּמְקוֹם הַצֶּדֶק שָׁמָּה הָרָשַׁע׃&nbsp; <b>ג,יז</b>&nbsp;אָמַרְתִּי אֲנִי

בְּלִבִּי אֶת־הַצַּדִּיק וְאֶת־הָרָשָׁע יִשְׁפֹּט הָאֱלֹהִים&nbsp; כִּי־עֵת

לְכָל־חֵפֶץ וְעַל כָּל־הַמַּעֲשֶׂה שָׁם׃&nbsp; <b>ג,יח</b>&nbsp;אָמַרְתִּי אֲנִי

בְּלִבִּי עַל־דִּבְרַת בְּנֵי הָאָדָם לְבָרָם הָאֱלֹהִים וְלִרְאוֹת

שְׁהֶם־בְּהֵמָה הֵמָּה לָהֶם׃&nbsp; <b>ג,יט</b>&nbsp;כִּי מִקְרֶה בְנֵי־הָאָדָם

וּמִקְרֶה הַבְּהֵמָה וּמִקְרֶה אֶחָד לָהֶם כְּמוֹת זֶה כֵּן מוֹת זֶה וְרוּחַ

אֶחָד לַכֹּל וּמוֹתַר הָאָדָם מִן־הַבְּהֵמָה אָיִן כִּי הַכֹּל הָבֶל׃&nbsp; <b>ג,כ</b>

הַכֹּל הוֹלֵךְ אֶל־מָקוֹם אֶחָד הַכֹּל הָיָה מִן־הֶעָפָר וְהַכֹּל שָׁב

אֶל־הֶעָפָר׃&nbsp; <b>ג,כא</b>&nbsp;מִי יוֹדֵעַ רוּחַ בְּנֵי הָאָדָם הָעֹלָה הִיא

לְמָעְלָה וְרוּחַ הַבְּהֵמָה הַיֹּרֶדֶת הִיא לְמַטָּה לָאָרֶץ׃&nbsp; <b>ג,כב</b>

וְרָאִיתִי כִּי אֵין טוֹב מֵאֲשֶׁר יִשְׂמַח הָאָדָם בְּמַעֲשָׂיו כִּי־הוּא

חֶלְקוֹ&nbsp; כִּי מִי יְבִיאֶנּוּ לִרְאוֹת בְּמֶה שֶׁיִּהְיֶה אַחֲרָיו׃&nbsp; <b>ד,א</b>

וְשַׁבְתִּי אֲנִי וָאֶרְאֶה אֶת־כָּל־הָעֲשֻׁקִים אֲשֶׁר נַעֲשִׂים תַּחַת

הַשָּׁמֶשׁ וְהִנֵּה דִּמְעַת הָעֲשֻׁקִים וְאֵין לָהֶם מְנַחֵם וּמִיַּד

עֹשְׁקֵיהֶם כֹּחַ וְאֵין לָהֶם מְנַחֵם׃&nbsp; <b>ד,ב</b>&nbsp;וְשַׁבֵּחַ אֲנִי

אֶת־הַמֵּתִים שֶׁכְּבָר מֵתוּ מִן־הַחַיִּים אֲשֶׁר הֵמָּה חַיִּים

עֲדֶנָה׃&nbsp; <b>ד,ג</b>&nbsp;וְטוֹב מִשְּׁנֵיהֶם אֵת אֲשֶׁר־עֲדֶן לֹא הָיָה&nbsp;

אֲשֶׁר לֹא־רָאָה אֶת־הַמַּעֲשֶׂה הָרָע אֲשֶׁר נַעֲשָׂה תַּחַת הַשָּׁמֶשׁ׃&nbsp;
<b>ד,ד</b>&nbsp;וְרָאִיתִי אֲנִי אֶת־כָּל־עָמָל וְאֵת כָּל־כִּשְׁרוֹן הַמַּעֲשֶׂה

כִּי הִיא קִנְאַת־אִישׁ מֵרֵעֵהוּ גַּם־זֶה הֶבֶל וּרְעוּת רוּחַ׃&nbsp; <b>ד,ה</b>

הַכְּסִיל חֹבֵק אֶת־יָדָיו וְאֹכֵל אֶת־בְּשָׂרוֹ׃&nbsp; <b>ד,ו</b>&nbsp;טוֹב מְלֹא

כַף נָחַת מִמְּלֹא חָפְנַיִם עָמָל וּרְעוּת רוּחַ׃&nbsp; <b>ד,ז</b>&nbsp;וְשַׁבְתִּי

אֲנִי וָאֶרְאֶה הֶבֶל תַּחַת הַשָּׁמֶשׁ׃&nbsp; <b>ד,ח</b>&nbsp;יֵשׁ אֶחָד וְאֵין

שֵׁנִי גַּם בֵּן וָאָח אֵין־לוֹ וְאֵין קֵץ לְכָל־עֲמָלוֹ גַּם־עיניו (עֵינוֹ)

לֹא־תִשְׂבַּע עֹשֶׁר וּלְמִי אֲנִי עָמֵל וּמְחַסֵּר אֶת־נַפְשִׁי מִטּוֹבָה

גַּם־זֶה הֶבֶל וְעִנְיַן רָע הוּא׃&nbsp; <b>ד,ט</b>&nbsp;טוֹבִים הַשְּׁנַיִם

מִן־הָאֶחָד&nbsp; אֲשֶׁר יֵשׁ־לָהֶם שָׂכָר טוֹב בַּעֲמָלָם׃&nbsp; <b>ד,י</b>

כִּי אִם־יִפֹּלוּ הָאֶחָד יָקִים אֶת־חֲבֵרוֹ וְאִילוֹ הָאֶחָד שֶׁיִּפּוֹל

וְאֵין שֵׁנִי לַהֲקִימוֹ׃&nbsp; <b>ד,יא</b>&nbsp;גַּם אִם־יִשְׁכְּבוּ שְׁנַיִם וְחַם

לָהֶם וּלְאֶחָד אֵיךְ יֵחָם׃&nbsp; <b>ד,יב</b>&nbsp;וְאִם־יִתְקְפוֹ הָאֶחָד

הַשְּׁנַיִם יַעַמְדוּ נֶגְדּוֹ וְהַחוּט הַמְשֻׁלָּשׁ לֹא בִמְהֵרָה

יִנָּתֵק׃&nbsp; <b>ד,יג</b>&nbsp;טוֹב יֶלֶד מִסְכֵּן וְחָכָם מִמֶּלֶךְ זָקֵן

וּכְסִיל אֲשֶׁר לֹא־יָדַע לְהִזָּהֵר עוֹד׃&nbsp; <b>ד,יד</b>&nbsp;כִּי־מִבֵּית

הָסוּרִים יָצָא לִמְלֹךְ&nbsp; כִּי גַּם בְּמַלְכוּתוֹ נוֹלַד רָשׁ׃&nbsp; <b>ד,טו</b>

רָאִיתִי אֶת־כָּל־הַחַיִּים הַמְהַלְּכִים תַּחַת הַשָּׁמֶשׁ עִם הַיֶּלֶד

הַשֵּׁנִי אֲשֶׁר יַעֲמֹד תַּחְתָּיו׃&nbsp; <b>ד,טז</b>&nbsp;אֵין־קֵץ לְכָל־הָעָם

לְכֹל אֲשֶׁר־הָיָה לִפְנֵיהֶם גַּם הָאַחֲרוֹנִים לֹא יִשְׂמְחוּ־בוֹ&nbsp;

כִּי־גַם־זֶה הֶבֶל וְרַעְיוֹן רוּחַ׃&nbsp; <b>ד,יז</b>&nbsp;שְׁמֹר רגליך (רַגְלְךָ)

כַּאֲשֶׁר תֵּלֵךְ אֶל־בֵּית הָאֱלֹהִים וְקָרוֹב לִשְׁמֹעַ מִתֵּת הַכְּסִילִים

זָבַח&nbsp; כִּי־אֵינָם יוֹדְעִים לַעֲשׂוֹת רָע׃&nbsp; <b>ה,א</b>&nbsp;אַל־תְּבַהֵל

עַל־פִּיךָ וְלִבְּךָ אַל־יְמַהֵר לְהוֹצִיא דָבָר לִפְנֵי הָאֱלֹהִים&nbsp; כִּי

הָאֱלֹהִים בַּשָּׁמַיִם וְאַתָּה עַל־הָאָרֶץ עַל־כֵּן יִהְיוּ דְבָרֶיךָ

מְעַטִּים׃&nbsp; <b>ה,ב</b>&nbsp;כִּי בָּא הַחֲלוֹם בְּרֹב עִנְיָן וְקוֹל כְּסִיל

בְּרֹב דְּבָרִים׃&nbsp; <b>ה,ג</b>&nbsp;כַּאֲשֶׁר תִּדֹּר נֶדֶר לֵאלֹהִים

אַל־תְּאַחֵר לְשַׁלְּמוֹ כִּי אֵין חֵפֶץ בַּכְּסִילִים&nbsp; אֵת אֲשֶׁר־תִּדֹּר

שַׁלֵּם׃&nbsp; <b>ה,ד</b>&nbsp;טוֹב אֲשֶׁר לֹא־תִדֹּר מִשֶּׁתִּדּוֹר וְלֹא

תְשַׁלֵּם׃&nbsp; <b>ה,ה</b>&nbsp;אַל־תִּתֵּן אֶת־פִּיךָ לַחֲטִיא אֶת־בְּשָׂרֶךָ

וְאַל־תֹּאמַר לִפְנֵי הַמַּלְאָךְ כִּי שְׁגָגָה הִיא&nbsp; לָמָּה יִקְצֹף

הָאֱלֹהִים עַל־קוֹלֶךָ וְחִבֵּל אֶת־מַעֲשֵׂה יָדֶיךָ׃&nbsp; <b>ה,ו</b>&nbsp;כִּי

בְרֹב חֲלֹמוֹת וַהֲבָלִים וּדְבָרִים הַרְבֵּה&nbsp; כִּי אֶת־הָאֱלֹהִים

יְרָא׃&nbsp; <b>ה,ז</b>&nbsp;אִם־עֹשֶׁק רָשׁ וְגֵזֶל מִשְׁפָּט וָצֶדֶק תִּרְאֶה

בַמְּדִינָה אַל־תִּתְמַהּ עַל־הַחֵפֶץ&nbsp; כִּי גָבֹהַּ מֵעַל גָּבֹהַּ שֹׁמֵר

וּגְבֹהִים עֲלֵיהֶם׃&nbsp; <b>ה,ח</b>&nbsp;וְיִתְרוֹן אֶרֶץ בַּכֹּל היא (הוּא)

מֶלֶךְ לְשָׂדֶה נֶעֱבָד׃&nbsp; <b>ה,ט</b>&nbsp;אֹהֵב כֶּסֶף לֹא־יִשְׂבַּע כֶּסֶף

וּמִי־אֹהֵב בֶּהָמוֹן לֹא תְבוּאָה גַּם־זֶה הָבֶל׃&nbsp; <b>ה,י</b>&nbsp;בִּרְבוֹת

הַטּוֹבָה רַבּוּ אוֹכְלֶיהָ וּמַה־כִּשְׁרוֹן לִבְעָלֶיהָ כִּי אִם־ראית (רְאוּת)

עֵינָיו׃&nbsp; <b>ה,יא</b>&nbsp;מְתוּקָה שְׁנַת הָעֹבֵד אִם־מְעַט וְאִם־הַרְבֵּה

יֹאכֵל וְהַשָּׂבָע לֶעָשִׁיר אֵינֶנּוּ מַנִּיחַ לוֹ לִישׁוֹן׃&nbsp; <b>ה,יב</b>

יֵשׁ רָעָה חוֹלָה רָאִיתִי תַּחַת הַשָּׁמֶשׁ&nbsp; עֹשֶׁר שָׁמוּר לִבְעָלָיו

לְרָעָתוֹ׃&nbsp; <b>ה,יג</b>&nbsp;וְאָבַד הָעֹשֶׁר הַהוּא בְּעִנְיַן רָע וְהוֹלִיד

בֵּן וְאֵין בְּיָדוֹ מְאוּמָה׃&nbsp; <b>ה,יד</b>&nbsp;כַּאֲשֶׁר יָצָא מִבֶּטֶן

אִמּוֹ עָרוֹם יָשׁוּב לָלֶכֶת כְּשֶׁבָּא וּמְאוּמָה לֹא־יִשָּׂא בַעֲמָלוֹ

שֶׁיֹּלֵךְ בְּיָדוֹ׃&nbsp; <b>ה,טו</b>&nbsp;וְגַם־זֹה רָעָה חוֹלָה כָּל־עֻמַּת

שֶׁבָּא כֵּן יֵלֵךְ וּמַה־יִּתְרוֹן לוֹ שֶׁיַּעֲמֹל לָרוּחַ׃&nbsp; <b>ה,טז</b>

גַּם כָּל־יָמָיו בַּחֹשֶׁךְ יֹאכֵל וְכָעַס הַרְבֵּה וְחָלְיוֹ וָקָצֶף׃&nbsp; <b>ה,יז</b>

הִנֵּה אֲשֶׁר־רָאִיתִי אָנִי טוֹב אֲשֶׁר־יָפֶה לֶאֱכוֹל־וְלִשְׁתּוֹת וְלִרְאוֹת

טוֹבָה בְּכָל־עֲמָלוֹ שֶׁיַּעֲמֹל תַּחַת־הַשֶּׁמֶשׁ מִסְפַּר יְמֵי־חַיָּו

אֲשֶׁר־נָתַן־לוֹ הָאֱלֹהִים כִּי־הוּא חֶלְקוֹ׃&nbsp; <b>ה,יח</b>&nbsp;גַּם

כָּל־הָאָדָם אֲשֶׁר נָתַן־לוֹ הָאֱלֹהִים עֹשֶׁר וּנְכָסִים וְהִשְׁלִיטוֹ

לֶאֱכֹל מִמֶּנּוּ וְלָשֵׂאת אֶת־חֶלְקוֹ וְלִשְׂמֹחַ בַּעֲמָלוֹ זֹה מַתַּת

אֱלֹהִים הִיא׃&nbsp; <b>ה,יט</b>&nbsp;כִּי לֹא הַרְבֵּה יִזְכֹּר אֶת־יְמֵי

חַיָּיו&nbsp; כִּי הָאֱלֹהִים מַעֲנֶה בְּשִׂמְחַת לִבּוֹ׃&nbsp; <b>ו,א</b>&nbsp;יֵשׁ

רָעָה אֲשֶׁר רָאִיתִי תַּחַת הַשָּׁמֶשׁ וְרַבָּה הִיא עַל־הָאָדָם׃&nbsp; <b>ו,ב</b>

אִישׁ אֲשֶׁר יִתֶּן־לוֹ הָאֱלֹהִים עֹשֶׁר וּנְכָסִים וְכָבוֹד וְאֵינֶנּוּ חָסֵר

לְנַפְשׁוֹ מִכֹּל אֲשֶׁר־יִתְאַוֶּה וְלֹא־יַשְׁלִיטֶנּוּ הָאֱלֹהִים לֶאֱכֹל

מִמֶּנּוּ כִּי אִישׁ נָכְרִי יֹאכְלֶנּוּ&nbsp; זֶה הֶבֶל וָחֳלִי רָע

הוּא׃&nbsp; <b>ו,ג</b>&nbsp;אִם־יוֹלִיד אִישׁ מֵאָה וְשָׁנִים רַבּוֹת יִחְיֶה וְרַב

שֶׁיִּהְיוּ יְמֵי־שָׁנָיו וְנַפְשׁוֹ לֹא־תִשְׂבַּע מִן־הַטּוֹבָה וְגַם־קְבוּרָה

לֹא־הָיְתָה לּוֹ אָמַרְתִּי טוֹב מִמֶּנּוּ הַנָּפֶל׃&nbsp; <b>ו,ד</b>

כִּי־בַהֶבֶל בָּא וּבַחֹשֶׁךְ יֵלֵךְ וּבַחֹשֶׁךְ שְׁמוֹ יְכֻסֶּה׃&nbsp; <b>ו,ה</b>

גַּם־שֶׁמֶשׁ לֹא־רָאָה וְלֹא יָדָע נַחַת לָזֶה מִזֶּה׃&nbsp; <b>ו,ו</b>

וְאִלּוּ חָיָה אֶלֶף שָׁנִים פַּעֲמַיִם וְטוֹבָה לֹא רָאָה הֲלֹא אֶל־מָקוֹם

אֶחָד הַכֹּל הוֹלֵךְ׃&nbsp; <b>ו,ז</b>&nbsp;כָּל־עֲמַל הָאָדָם לְפִיהוּ

וְגַם־הַנֶּפֶשׁ לֹא תִמָּלֵא׃&nbsp; <b>ו,ח</b>&nbsp;כִּי מַה־יּוֹתֵר לֶחָכָם

מִן־הַכְּסִיל מַה־לֶּעָנִי יוֹדֵעַ לַהֲלֹךְ נֶגֶד הַחַיִּים׃&nbsp; <b>ו,ט</b>

טוֹב מַרְאֵה עֵינַיִם מֵהֲלָךְ־נָפֶשׁ גַּם־זֶה הֶבֶל וּרְעוּת רוּחַ׃&nbsp; <b>ו,י</b>

מַה־שֶּׁהָיָה כְּבָר נִקְרָא שְׁמוֹ וְנוֹדָע אֲשֶׁר־הוּא אָדָם וְלֹא־יוּכַל

לָדִין עִם שֶׁתַּקִּיף מִמֶּנּוּ׃&nbsp; <b>ו,יא</b>&nbsp;כִּי יֵשׁ־דְּבָרִים

הַרְבֵּה מַרְבִּים הָבֶל מַה־יֹּתֵר לָאָדָם׃&nbsp; <b>ו,יב</b>&nbsp;כִּי מִי־יוֹדֵעַ

מַה־טּוֹב לָאָדָם בַּחַיִּים מִסְפַּר יְמֵי־חַיֵּי הֶבְלוֹ וְיַעֲשֵׂם

כַּצֵּל&nbsp; אֲשֶׁר מִי־יַגִּיד לָאָדָם מַה־יִּהְיֶה אַחֲרָיו תַּחַת

הַשָּׁמֶשׁ׃&nbsp; <b>ז,א</b>&nbsp;טוֹב שֵׁם מִשֶּׁמֶן טוֹב וְיוֹם הַמָּוֶת מִיּוֹם

הִוָּלְדוֹ׃&nbsp; <b>ז,ב</b>&nbsp;טוֹב לָלֶכֶת אֶל־בֵּית־אֵבֶל מִלֶּכֶת אֶל־בֵּית

מִשְׁתֶּה בַּאֲשֶׁר הוּא סוֹף כָּל־הָאָדָם וְהַחַי יִתֵּן אֶל־לִבּוֹ׃&nbsp; <b>ז,ג</b>

טוֹב כַּעַס מִשְּׂחוֹק&nbsp; כִּי־בְרֹעַ פָּנִים יִיטַב לֵב׃&nbsp; <b>ז,ד</b>

לֵב חֲכָמִים בְּבֵית אֵבֶל וְלֵב כְּסִילִים בְּבֵית שִׂמְחָה׃&nbsp; <b>ז,ה</b>

טוֹב לִשְׁמֹעַ גַּעֲרַת חָכָם מֵאִישׁ שֹׁמֵעַ שִׁיר כְּסִילִים׃&nbsp; <b>ז,ו</b>

כִּי כְקוֹל הַסִּירִים תַּחַת הַסִּיר כֵּן שְׂחֹק הַכְּסִיל וְגַם־זֶה

הָבֶל׃&nbsp; <b>ז,ז</b>&nbsp;כִּי הָעֹשֶׁק יְהוֹלֵל חָכָם וִיאַבֵּד אֶת־לֵב

מַתָּנָה׃&nbsp; <b>ז,ח</b>&nbsp;טוֹב אַחֲרִית דָּבָר מֵרֵאשִׁיתוֹ טוֹב אֶרֶךְ־רוּחַ

מִגְּבַהּ־רוּחַ׃&nbsp; <b>ז,ט</b>&nbsp;אַל־תְּבַהֵל בְּרוּחֲךָ לִכְעוֹס&nbsp; כִּי

כַעַס בְּחֵיק כְּסִילִים יָנוּחַ׃&nbsp; <b>ז,י</b>&nbsp;אַל־תֹּאמַר מֶה הָיָה

שֶׁהַיָּמִים הָרִאשֹׁנִים הָיוּ טוֹבִים מֵאֵלֶּה&nbsp; כִּי לֹא מֵחָכְמָה

שָׁאַלְתָּ עַל־זֶה׃&nbsp; <b>ז,יא</b>&nbsp;טוֹבָה חָכְמָה עִם־נַחֲלָה וְיֹתֵר

לְרֹאֵי הַשָּׁמֶשׁ׃&nbsp; <b>ז,יב</b>&nbsp;כִּי בְּצֵל הַחָכְמָה בְּצֵל הַכָּסֶף

וְיִתְרוֹן דַּעַת הַחָכְמָה תְּחַיֶּה בְעָלֶיהָ׃&nbsp; <b>ז,יג</b>&nbsp;רְאֵה

אֶת־מַעֲשֵׂה הָאֱלֹהִים&nbsp; כִּי מִי יוּכַל לְתַקֵּן אֵת אֲשֶׁר

עִוְּתוֹ׃&nbsp; <b>ז,יד</b>&nbsp;בְּיוֹם טוֹבָה הֱיֵה בְטוֹב וּבְיוֹם רָעָה רְאֵה

גַּם אֶת־זֶה לְעֻמַּת־זֶה עָשָׂה הָאֱלֹהִים עַל־דִּבְרַת שֶׁלֹּא יִמְצָא הָאָדָם

אַחֲרָיו מְאוּמָה׃&nbsp; <b>ז,טו</b>&nbsp;אֶת־הַכֹּל רָאִיתִי בִּימֵי הֶבְלִי יֵשׁ

צַדִּיק אֹבֵד בְּצִדְקוֹ וְיֵשׁ רָשָׁע מַאֲרִיךְ בְּרָעָתוֹ׃&nbsp; <b>ז,טז</b>

אַל־תְּהִי צַדִּיק הַרְבֵּה וְאַל־תִּתְחַכַּם יוֹתֵר&nbsp; לָמָּה

תִּשּׁוֹמֵם׃&nbsp; <b>ז,יז</b>&nbsp;אַל־תִּרְשַׁע הַרְבֵּה וְאַל־תְּהִי סָכָל&nbsp;

לָמָּה תָמוּת בְּלֹא עִתֶּךָ׃&nbsp; <b>ז,יח</b>&nbsp;טוֹב אֲשֶׁר תֶּאֱחֹז בָּזֶה

וְגַם־מִזֶּה אַל־תַּנַּח אֶת־יָדֶךָ&nbsp; כִּי־יְרֵא אֱלֹהִים יֵצֵא

אֶת־כֻּלָּם׃&nbsp; <b>ז,יט</b>&nbsp;הַחָכְמָה תָּעֹז לֶחָכָם מֵעֲשָׂרָה שַׁלִּיטִים

אֲשֶׁר הָיוּ בָּעִיר׃&nbsp; <b>ז,כ</b>&nbsp;כִּי אָדָם אֵין צַדִּיק בָּאָרֶץ אֲשֶׁר

יַעֲשֶׂה־טּוֹב וְלֹא יֶחֱטָא׃&nbsp; <b>ז,כא</b>&nbsp;גַּם לְכָל־הַדְּבָרִים אֲשֶׁר

יְדַבֵּרוּ אַל־תִּתֵּן לִבֶּךָ&nbsp; אֲשֶׁר לֹא־תִשְׁמַע אֶת־עַבְדְּךָ

מְקַלְלֶךָ׃&nbsp; <b>ז,כב</b>&nbsp;כִּי גַּם־פְּעָמִים רַבּוֹת יָדַע לִבֶּךָ&nbsp;

אֲשֶׁר גַּם־את (אַתָּה) קִלַּלְתָּ אֲחֵרִים׃&nbsp; <b>ז,כג</b>&nbsp;כָּל־זֹה

נִסִּיתִי בַחָכְמָה אָמַרְתִּי אֶחְכָּמָה וְהִיא רְחוֹקָה מִמֶּנִּי׃&nbsp; <b>ז,כד</b>

רָחוֹק מַה־שֶּׁהָיָה וְעָמֹק עָמֹק מִי יִמְצָאֶנּוּ׃&nbsp; <b>ז,כה</b>

סַבּוֹתִי אֲנִי וְלִבִּי לָדַעַת וְלָתוּר וּבַקֵּשׁ חָכְמָה וְחֶשְׁבּוֹן

וְלָדַעַת רֶשַׁע כֶּסֶל וְהַסִּכְלוּת הוֹלֵלוֹת׃&nbsp; <b>ז,כו</b>&nbsp;וּמוֹצֶא

אֲנִי מַר מִמָּוֶת אֶת־הָאִשָּׁה אֲשֶׁר־הִיא מְצוֹדִים וַחֲרָמִים לִבָּהּ

אֲסוּרִים יָדֶיהָ טוֹב לִפְנֵי הָאֱלֹהִים יִמָּלֵט מִמֶּנָּה וְחוֹטֵא יִלָּכֶד

בָּהּ׃&nbsp; <b>ז,כז</b>&nbsp;רְאֵה זֶה מָצָאתִי אָמְרָה קֹהֶלֶת אַחַת לְאַחַת

לִמְצֹא חֶשְׁבּוֹן׃&nbsp; <b>ז,כח</b>&nbsp;אֲשֶׁר עוֹד־בִּקְשָׁה נַפְשִׁי וְלֹא

מָצָאתִי&nbsp; אָדָם אֶחָד מֵאֶלֶף מָצָאתִי וְאִשָּׁה בְכָל־אֵלֶּה לֹא

מָצָאתִי׃&nbsp; <b>ז,כט</b>&nbsp;לְבַד רְאֵה־זֶה מָצָאתִי אֲשֶׁר עָשָׂה הָאֱלֹהִים

אֶת־הָאָדָם יָשָׁר וְהֵמָּה בִקְשׁוּ חִשְּׁבֹנוֹת רַבִּים׃&nbsp; <b>ח,א</b>&nbsp;מִי

כְּהֶחָכָם וּמִי יוֹדֵעַ פֵּשֶׁר דָּבָר חָכְמַת אָדָם תָּאִיר פָּנָיו וְעֹז

פָּנָיו יְשֻׁנֶּא׃&nbsp; <b>ח,ב</b>&nbsp;אֲנִי פִּי־מֶלֶךְ שְׁמֹר וְעַל דִּבְרַת

שְׁבוּעַת אֱלֹהִים׃&nbsp; <b>ח,ג</b>&nbsp;אַל־תִּבָּהֵל מִפָּנָיו תֵּלֵךְ

אַל־תַּעֲמֹד בְּדָבָר רָע&nbsp; כִּי כָּל־אֲשֶׁר יַחְפֹּץ יַעֲשֶׂה׃&nbsp; <b>ח,ד</b>

בַּאֲשֶׁר דְּבַר־מֶלֶךְ שִׁלְטוֹן וּמִי יֹאמַר־לוֹ מַה־תַּעֲשֶׂה׃&nbsp; <b>ח,ה</b>

שׁוֹמֵר מִצְוָה לֹא יֵדַע דָּבָר רָע וְעֵת וּמִשְׁפָּט יֵדַע לֵב חָכָם׃&nbsp; <b>ח,ו</b>

כִּי לְכָל־חֵפֶץ יֵשׁ עֵת וּמִשְׁפָּט&nbsp; כִּי־רָעַת הָאָדָם רַבָּה

עָלָיו׃&nbsp; <b>ח,ז</b>&nbsp;כִּי־אֵינֶנּוּ יֹדֵעַ מַה־שֶּׁיִּהְיֶה&nbsp; כִּי

כַּאֲשֶׁר יִהְיֶה מִי יַגִּיד לוֹ׃&nbsp; <b>ח,ח</b>&nbsp;אֵין אָדָם שַׁלִּיט

בָּרוּחַ לִכְלוֹא אֶת־הָרוּחַ וְאֵין שִׁלְטוֹן בְּיוֹם הַמָּוֶת וְאֵין

מִשְׁלַחַת בַּמִּלְחָמָה וְלֹא־יְמַלֵּט רֶשַׁע אֶת־בְּעָלָיו׃&nbsp; <b>ח,ט</b>

אֶת־כָּל־זֶה רָאִיתִי וְנָתוֹן אֶת־לִבִּי לְכָל־מַעֲשֶׂה אֲשֶׁר נַעֲשָׂה תַּחַת

הַשָּׁמֶשׁ&nbsp; עֵת אֲשֶׁר שָׁלַט הָאָדָם בְּאָדָם לְרַע לוֹ׃&nbsp; <b>ח,י</b>

וּבְכֵן רָאִיתִי רְשָׁעִים קְבֻרִים וָבָאוּ וּמִמְּקוֹם קָדוֹשׁ יְהַלֵּכוּ

וְיִשְׁתַּכְּחוּ בָעִיר אֲשֶׁר כֵּן־עָשׂוּ גַּם־זֶה הָבֶל׃&nbsp; <b>ח,יא</b>&nbsp;אֲשֶׁר

אֵין־נַעֲשָׂה פִתְגָם מַעֲשֵׂה הָרָעָה מְהֵרָה עַל־כֵּן מָלֵא לֵב

בְּנֵי־הָאָדָם בָּהֶם לַעֲשׂוֹת רָע׃&nbsp; <b>ח,יב</b>&nbsp;אֲשֶׁר חֹטֶא עֹשֶׂה רָע

מְאַת וּמַאֲרִיךְ לוֹ&nbsp; כִּי גַּם־יוֹדֵעַ אָנִי אֲשֶׁר יִהְיֶה־טּוֹב

לְיִרְאֵי הָאֱלֹהִים אֲשֶׁר יִירְאוּ מִלְּפָנָיו׃&nbsp; <b>ח,יג</b>&nbsp;וְטוֹב

לֹא־יִהְיֶה לָרָשָׁע וְלֹא־יַאֲרִיךְ יָמִים כַּצֵּל אֲשֶׁר אֵינֶנּוּ יָרֵא

מִלִּפְנֵי אֱלֹהִים׃&nbsp; <b>ח,יד</b>&nbsp;יֶשׁ־הֶבֶל אֲשֶׁר נַעֲשָׂה עַל־הָאָרֶץ

אֲשֶׁר יֵשׁ צַדִּיקִים אֲשֶׁר מַגִּיעַ אֲלֵהֶם כְּמַעֲשֵׂה הָרְשָׁעִים וְיֵשׁ

רְשָׁעִים שֶׁמַּגִּיעַ אֲלֵהֶם כְּמַעֲשֵׂה הַצַּדִּיקִים&nbsp; אָמַרְתִּי

שֶׁגַּם־זֶה הָבֶל׃&nbsp; <b>ח,טו</b>&nbsp;וְשִׁבַּחְתִּי אֲנִי אֶת־הַשִּׂמְחָה

אֲשֶׁר אֵין־טוֹב לָאָדָם תַּחַת הַשֶּׁמֶשׁ כִּי אִם־לֶאֱכֹל וְלִשְׁתּוֹת

וְלִשְׂמוֹחַ וְהוּא יִלְוֶנּוּ בַעֲמָלוֹ יְמֵי חַיָּיו אֲשֶׁר־נָתַן־לוֹ הָאֱלֹהִים

תַּחַת הַשָּׁמֶשׁ׃&nbsp; <b>ח,טז</b>&nbsp;כַּאֲשֶׁר נָתַתִּי אֶת־לִבִּי לָדַעַת

חָכְמָה וְלִרְאוֹת אֶת־הָעִנְיָן אֲשֶׁר נַעֲשָׂה עַל־הָאָרֶץ&nbsp; כִּי גַם

בַּיּוֹם וּבַלַּיְלָה שֵׁנָה בְּעֵינָיו אֵינֶנּוּ רֹאֶה׃&nbsp; <b>ח,יז</b>

וְרָאִיתִי אֶת־כָּל־מַעֲשֵׂה הָאֱלֹהִים כִּי לֹא יוּכַל הָאָדָם לִמְצוֹא

אֶת־הַמַּעֲשֶׂה אֲשֶׁר נַעֲשָׂה תַחַת־הַשֶּׁמֶשׁ בְּשֶׁל אֲשֶׁר יַעֲמֹל הָאָדָם

לְבַקֵּשׁ וְלֹא יִמְצָא וְגַם אִם־יֹאמַר הֶחָכָם לָדַעַת לֹא יוּכַל

לִמְצֹא׃&nbsp; <b>ט,א</b>&nbsp;כִּי אֶת־כָּל־זֶה נָתַתִּי אֶל־לִבִּי וְלָבוּר

אֶת־כָּל־זֶה אֲשֶׁר הַצַּדִּיקִים וְהַחֲכָמִים וַעֲבָדֵיהֶם בְּיַד הָאֱלֹהִים

גַּם־אַהֲבָה גַם־שִׂנְאָה אֵין יוֹדֵעַ הָאָדָם הַכֹּל לִפְנֵיהֶם׃&nbsp; <b>ט,ב</b>

הַכֹּל כַּאֲשֶׁר לַכֹּל מִקְרֶה אֶחָד לַצַּדִּיק וְלָרָשָׁע לַטּוֹב וְלַטָּהוֹר

וְלַטָּמֵא וְלַזֹּבֵחַ וְלַאֲשֶׁר אֵינֶנּוּ זֹבֵחַ&nbsp; כַּטּוֹב כַּחֹטֶא

הַנִּשְׁבָּע כַּאֲשֶׁר שְׁבוּעָה יָרֵא׃&nbsp; <b>ט,ג</b>&nbsp;זֶה רָע בְּכֹל

אֲשֶׁר־נַעֲשָׂה תַּחַת הַשֶּׁמֶשׁ כִּי־מִקְרֶה אֶחָד לַכֹּל וְגַם לֵב

בְּנֵי־הָאָדָם מָלֵא־רָע וְהוֹלֵלוֹת בִּלְבָבָם בְּחַיֵּיהֶם וְאַחֲרָיו

אֶל־הַמֵּתִים׃&nbsp; <b>ט,ד</b>&nbsp;כִּי־מִי אֲשֶׁר יבחר (יְחֻבַּר) אֶל

כָּל־הַחַיִּים יֵשׁ בִּטָּחוֹן&nbsp; כִּי־לְכֶלֶב חַי הוּא טוֹב מִן־הָאַרְיֵה

הַמֵּת׃&nbsp; <b>ט,ה</b>&nbsp;כִּי הַחַיִּים יוֹדְעִים שֶׁיָּמֻתוּ וְהַמֵּתִים

אֵינָם יוֹדְעִים מְאוּמָה וְאֵין־עוֹד לָהֶם שָׂכָר כִּי נִשְׁכַּח

זִכְרָם׃&nbsp; <b>ט,ו</b>&nbsp;גַּם אַהֲבָתָם גַּם־שִׂנְאָתָם גַּם־קִנְאָתָם כְּבָר

אָבָדָה וְחֵלֶק אֵין־לָהֶם עוֹד לְעוֹלָם בְּכֹל אֲשֶׁר־נַעֲשָׂה תַּחַת

הַשָּׁמֶשׁ׃&nbsp; <b>ט,ז</b>&nbsp;לֵךְ אֱכֹל בְּשִׂמְחָה לַחְמֶךָ וּשְׁתֵה

בְלֶב־טוֹב יֵינֶךָ&nbsp; כִּי כְבָר רָצָה הָאֱלֹהִים אֶת־מַעֲשֶׂיךָ׃&nbsp; <b>ט,ח</b>

בְּכָל־עֵת יִהְיוּ בְגָדֶיךָ לְבָנִים וְשֶׁמֶן עַל־רֹאשְׁךָ אַל־יֶחְסָר׃&nbsp; <b>ט,ט</b>

רְאֵה חַיִּים עִם־אִשָּׁה אֲשֶׁר־אָהַבְתָּ כָּל־יְמֵי חַיֵּי הֶבְלֶךָ אֲשֶׁר

נָתַן־לְךָ תַּחַת הַשֶּׁמֶשׁ כֹּל יְמֵי הֶבְלֶךָ&nbsp; כִּי הוּא חֶלְקְךָ

בַּחַיִּים וּבַעֲמָלְךָ אֲשֶׁר־אַתָּה עָמֵל תַּחַת הַשָּׁמֶשׁ׃&nbsp; <b>ט,י</b>

כֹּל אֲשֶׁר תִּמְצָא יָדְךָ לַעֲשׂוֹת בְּכֹחֲךָ עֲשֵׂה&nbsp; כִּי אֵין מַעֲשֶׂה

וְחֶשְׁבּוֹן וְדַעַת וְחָכְמָה בִּשְׁאוֹל אֲשֶׁר אַתָּה הֹלֵךְ שָׁמָּה׃&nbsp;&nbsp;{ס}</p>
<p><b>ט,יא</b>&nbsp;שַׁבְתִּי וְרָאֹה תַחַת־הַשֶּׁמֶשׁ כִּי לֹא לַקַּלִּים הַמֵּרוֹץ וְלֹא לַגִּבּוֹרִים הַמִּלְחָמָה

וְגַם לֹא לַחֲכָמִים לֶחֶם וְגַם לֹא לַנְּבֹנִים עֹשֶׁר וְגַם לֹא לַיֹּדְעִים

חֵן&nbsp; כִּי־עֵת וָפֶגַע יִקְרֶה אֶת־כֻּלָּם׃&nbsp; <b>ט,יב</b>&nbsp;כִּי גַּם

לֹא־יֵדַע הָאָדָם אֶת־עִתּוֹ כַּדָּגִים שֶׁנֶּאֱחָזִים בִּמְצוֹדָה רָעָה

וְכַצִּפֳּרִים הָאֲחֻזוֹת בַּפָּח כָּהֵם יוּקָשִׁים בְּנֵי הָאָדָם לְעֵת רָעָה

כְּשֶׁתִּפּוֹל עֲלֵיהֶם פִּתְאֹם׃&nbsp; <b>ט,יג</b>&nbsp;גַּם־זֹה רָאִיתִי חָכְמָה

תַּחַת הַשָּׁמֶשׁ וּגְדוֹלָה הִיא אֵלָי׃&nbsp; <b>ט,יד</b>&nbsp;עִיר קְטַנָּה

וַאֲנָשִׁים בָּהּ מְעָט וּבָא־אֵלֶיהָ מֶלֶךְ גָּדוֹל וְסָבַב אֹתָהּ וּבָנָה

עָלֶיהָ מְצוֹדִים גְּדֹלִים׃&nbsp; <b>ט,טו</b>&nbsp;וּמָצָא בָהּ אִישׁ מִסְכֵּן

חָכָם וּמִלַּט־הוּא אֶת־הָעִיר בְּחָכְמָתוֹ וְאָדָם לֹא זָכַר אֶת־הָאִישׁ

הַמִּסְכֵּן הַהוּא׃&nbsp; <b>ט,טז</b>&nbsp;וְאָמַרְתִּי אָנִי טוֹבָה חָכְמָה

מִגְּבוּרָה וְחָכְמַת הַמִּסְכֵּן בְּזוּיָה וּדְבָרָיו אֵינָם נִשְׁמָעִים׃&nbsp;
<b>ט,יז</b>&nbsp;דִּבְרֵי חֲכָמִים בְּנַחַת נִשְׁמָעִים מִזַּעֲקַת מוֹשֵׁל

בַּכְּסִילִים׃&nbsp; <b>ט,יח</b>&nbsp;טוֹבָה חָכְמָה מִכְּלֵי קְרָב וְחוֹטֶא אֶחָד

יְאַבֵּד טוֹבָה הַרְבֵּה׃&nbsp; <b>י,א</b>&nbsp;זְבוּבֵי מָוֶת יַבְאִישׁ יַבִּיעַ

שֶׁמֶן רוֹקֵחַ יָקָר מֵחָכְמָה מִכָּבוֹד סִכְלוּת מְעָט׃&nbsp; <b>י,ב</b>&nbsp;לֵב

חָכָם לִימִינוֹ וְלֵב כְּסִיל לִשְׂמֹאלוֹ׃&nbsp; <b>י,ג</b>&nbsp;וְגַם־בַּדֶּרֶךְ

כשהסכל (כְּשֶׁסָּכָל) הֹלֵךְ לִבּוֹ חָסֵר וְאָמַר לַכֹּל סָכָל הוּא׃&nbsp; <b>י,ד</b>

אִם־רוּחַ הַמּוֹשֵׁל תַּעֲלֶה עָלֶיךָ מְקוֹמְךָ אַל־תַּנַּח&nbsp; כִּי מַרְפֵּא

יַנִּיחַ חֲטָאִים גְּדוֹלִים׃&nbsp; <b>י,ה</b>&nbsp;יֵשׁ רָעָה רָאִיתִי תַּחַת

הַשָּׁמֶשׁ כִּשְׁגָגָה שֶׁיֹּצָא מִלִּפְנֵי הַשַּׁלִּיט׃&nbsp; <b>י,ו</b>

נִתַּן הַסֶּכֶל בַּמְּרוֹמִים רַבִּים וַעֲשִׁירִים בַּשֵּׁפֶל יֵשֵׁבוּ׃&nbsp; <b>י,ז</b>

רָאִיתִי עֲבָדִים עַל־סוּסִים וְשָׂרִים הֹלְכִים כַּעֲבָדִים עַל־הָאָרֶץ׃&nbsp;
<b>י,ח</b>&nbsp;חֹפֵר גּוּמָּץ בּוֹ יִפּוֹל וּפֹרֵץ גָּדֵר יִשְּׁכֶנּוּ

נָחָשׁ׃&nbsp; <b>י,ט</b>&nbsp;מַסִּיעַ אֲבָנִים יֵעָצֵב בָּהֶם בּוֹקֵעַ עֵצִים

יִסָּכֶן בָּם׃&nbsp; <b>י,י</b>&nbsp;אִם־קֵהָה הַבַּרְזֶל וְהוּא לֹא־פָנִים קִלְקַל

וַחֲיָלִים יְגַבֵּר וְיִתְרוֹן הַכְשֵׁיר חָכְמָה׃&nbsp; <b>י,יא</b>

אִם־יִשֹּׁךְ הַנָּחָשׁ בְּלוֹא־לָחַשׁ וְאֵין יִתְרוֹן לְבַעַל הַלָּשׁוֹן׃&nbsp;
<b>י,יב</b>&nbsp;דִּבְרֵי פִי־חָכָם חֵן וְשִׂפְתוֹת כְּסִיל תְּבַלְּעֶנּוּ׃&nbsp; <b>י,יג</b>

תְּחִלַּת דִּבְרֵי־פִיהוּ סִכְלוּת וְאַחֲרִית פִּיהוּ הוֹלֵלוּת רָעָה׃&nbsp; <b>י,יד</b>

וְהַסָּכָל יַרְבֶּה דְבָרִים לֹא־יֵדַע הָאָדָם מַה־שֶּׁיִּהְיֶה וַאֲשֶׁר

יִהְיֶה מֵאַחֲרָיו מִי יַגִּיד לוֹ׃&nbsp; <b>י,טו</b>&nbsp;עֲמַל הַכְּסִילִים

תְּיַגְּעֶנּוּ אֲשֶׁר לֹא־יָדַע לָלֶכֶת אֶל־עִיר׃&nbsp; <b>י,טז</b>&nbsp;אִי־לָךְ

אֶרֶץ שֶׁמַּלְכֵּךְ נָעַר וְשָׂרַיִךְ בַּבֹּקֶר יֹאכֵלוּ׃&nbsp; <b>י,יז</b>

אַשְׁרֵיךְ אֶרֶץ שֶׁמַּלְכֵּךְ בֶּן־חוֹרִים וְשָׂרַיִךְ בָּעֵת יֹאכֵלוּ

בִּגְבוּרָה וְלֹא בַשְּׁתִי׃&nbsp; <b>י,יח</b>&nbsp;בַּעֲצַלְתַּיִם יִמַּךְ

הַמְּקָרֶה וּבְשִׁפְלוּת יָדַיִם יִדְלֹף הַבָּיִת׃&nbsp; <b>י,יט</b>&nbsp;לִשְׂחוֹק

עֹשִׂים לֶחֶם וְיַיִן יְשַׂמַּח חַיִּים וְהַכֶּסֶף יַעֲנֶה אֶת־הַכֹּל׃&nbsp; <b>י,כ</b>

גַּם בְּמַדָּעֲךָ מֶלֶךְ אַל־תְּקַלֵּל וּבְחַדְרֵי מִשְׁכָּבְךָ אַל־תְּקַלֵּל

עָשִׁיר&nbsp; כִּי עוֹף הַשָּׁמַיִם יוֹלִיךְ אֶת־הַקּוֹל וּבַעַל הכנפים

(כְּנָפַיִם) יַגֵּיד דָּבָר׃&nbsp; <b>יא,א</b>&nbsp;שַׁלַּח לַחְמְךָ עַל־פְּנֵי

הַמָּיִם&nbsp; כִּי־בְרֹב הַיָּמִים תִּמְצָאֶנּוּ׃&nbsp; <b>יא,ב</b>&nbsp;תֶּן־חֵלֶק

לְשִׁבְעָה וְגַם לִשְׁמוֹנָה&nbsp; כִּי לֹא תֵדַע מַה־יִּהְיֶה רָעָה

עַל־הָאָרֶץ׃&nbsp; <b>יא,ג</b>&nbsp;אִם־יִמָּלְאוּ הֶעָבִים גֶּשֶׁם עַל־הָאָרֶץ

יָרִיקוּ וְאִם־יִפּוֹל עֵץ בַּדָּרוֹם וְאִם בַּצָּפוֹן מְקוֹם שֶׁיִּפּוֹל הָעֵץ

שָׁם יְהוּא׃&nbsp; <b>יא,ד</b>&nbsp;שֹׁמֵר רוּחַ לֹא יִזְרָע וְרֹאֶה בֶעָבִים לֹא יִקְצוֹר׃&nbsp;
<b>יא,ה</b>&nbsp;כַּאֲשֶׁר אֵינְךָ יוֹדֵעַ מַה־דֶּרֶךְ הָרוּחַ כַּעֲצָמִים בְּבֶטֶן

הַמְּלֵאָה&nbsp; כָּכָה לֹא תֵדַע אֶת־מַעֲשֵׂה הָאֱלֹהִים אֲשֶׁר יַעֲשֶׂה

אֶת־הַכֹּל׃&nbsp; <b>יא,ו</b>&nbsp;בַּבֹּקֶר זְרַע אֶת־זַרְעֶךָ וְלָעֶרֶב

אַל־תַּנַּח יָדֶךָ&nbsp; כִּי אֵינְךָ יוֹדֵעַ אֵי זֶה יִכְשָׁר הֲזֶה אוֹ־זֶה

וְאִם־שְׁנֵיהֶם כְּאֶחָד טוֹבִים׃&nbsp; <b>יא,ז</b>&nbsp;וּמָתוֹק הָאוֹר וְטוֹב

לַעֵינַיִם לִרְאוֹת אֶת־הַשָּׁמֶשׁ׃&nbsp; <b>יא,ח</b>&nbsp;כִּי אִם־שָׁנִים הַרְבֵּה

יִחְיֶה הָאָדָם בְּכֻלָּם יִשְׂמָח וְיִזְכֹּר אֶת־יְמֵי הַחֹשֶׁךְ כִּי־הַרְבֵּה

יִהְיוּ כָּל־שֶׁבָּא הָבֶל׃&nbsp; <b>יא,ט</b>&nbsp;שְׂמַח בָּחוּר בְּיַלְדוּתֶיךָ

וִיטִיבְךָ לִבְּךָ בִּימֵי בְחוּרוֹתֶיךָ וְהַלֵּךְ בְּדַרְכֵי לִבְּךָ

וּבְמַרְאֵי עֵינֶיךָ וְדָע כִּי עַל־כָּל־אֵלֶּה יְבִיאֲךָ הָאֱלֹהִים

בַּמִּשְׁפָּט׃&nbsp; <b>יא,י</b>&nbsp;וְהָסֵר כַּעַס מִלִּבֶּךָ וְהַעֲבֵר רָעָה

מִבְּשָׂרֶךָ&nbsp; כִּי־הַיַּלְדוּת וְהַשַּׁחֲרוּת הָבֶל׃&nbsp; <b>יב,א</b>

וּזְכֹר אֶת־בּוֹרְאֶיךָ בִּימֵי בְּחוּרֹתֶיךָ&nbsp; עַד אֲשֶׁר לֹא־יָבֹאוּ

יְמֵי הָרָעָה וְהִגִּיעוּ שָׁנִים אֲשֶׁר תֹּאמַר אֵין־לִי בָהֶם חֵפֶץ׃&nbsp; <b>יב,ב</b>

עַד אֲשֶׁר לֹא־תֶחְשַׁךְ הַשֶּׁמֶשׁ וְהָאוֹר וְהַיָּרֵחַ וְהַכּוֹכָבִים

וְשָׁבוּ הֶעָבִים אַחַר הַגָּשֶׁם׃&nbsp; <b>יב,ג</b>&nbsp;בַּיּוֹם שֶׁיָּזֻעוּ

שֹׁמְרֵי הַבַּיִת וְהִתְעַוְּתוּ אַנְשֵׁי הֶחָיִל וּבָטְלוּ הַטֹּחֲנוֹת כִּי

מִעֵטוּ וְחָשְׁכוּ הָרֹאוֹת בָּאֲרֻבּוֹת׃&nbsp; <b>יב,ד</b>&nbsp;וְסֻגְּרוּ

דְלָתַיִם בַּשּׁוּק בִּשְׁפַל קוֹל הַטַּחֲנָה וְיָקוּם לְקוֹל הַצִּפּוֹר

וְיִשַּׁחוּ כָּל־בְּנוֹת הַשִּׁיר׃&nbsp; <b>יב,ה</b>&nbsp;גַּם מִגָּבֹהַּ יִרָאוּ

וְחַתְחַתִּים בַּדֶּרֶךְ וְיָנֵאץ הַשָּׁקֵד וְיִסְתַּבֵּל הֶחָגָב וְתָפֵר

הָאֲבִיּוֹנָה&nbsp; כִּי־הֹלֵךְ הָאָדָם אֶל־בֵּית עוֹלָמוֹ וְסָבְבוּ בַשּׁוּק

הַסּוֹפְדִים׃&nbsp; <b>יב,ו</b>&nbsp;עַד אֲשֶׁר לֹא־ירחק (יֵרָתֵק) חֶבֶל הַכֶּסֶף

וְתָרוּץ גֻּלַּת הַזָּהָב וְתִשָּׁבֶר כַּד עַל־הַמַּבּוּעַ וְנָרֹץ הַגַּלְגַּל

אֶל־הַבּוֹר׃&nbsp; <b>יב,ז</b>&nbsp;וְיָשֹׁב הֶעָפָר עַל־הָאָרֶץ כְּשֶׁהָיָה

וְהָרוּחַ תָּשׁוּב אֶל־הָאֱלֹהִים אֲשֶׁר נְתָנָהּ׃&nbsp; <b>יב,ח</b>&nbsp;הֲבֵל

הֲבָלִים אָמַר הַקּוֹהֶלֶת הַכֹּל הָבֶל׃&nbsp; <b>יב,ט</b>&nbsp;וְיֹתֵר שֶׁהָיָה

קֹהֶלֶת חָכָם&nbsp; עוֹד לִמַּד־דַּעַת אֶת־הָעָם וְאִזֵּן וְחִקֵּר תִּקֵּן

מְשָׁלִים הַרְבֵּה׃&nbsp; <b>יב,י</b>&nbsp;בִּקֵּשׁ קֹהֶלֶת לִמְצֹא דִּבְרֵי־חֵפֶץ

וְכָתוּב יֹשֶׁר דִּבְרֵי אֱמֶת׃&nbsp; <b>יב,יא</b>&nbsp;דִּבְרֵי חֲכָמִים

כַּדָּרְבֹנוֹת וּכְמַשְׂמְרוֹת נְטוּעִים בַּעֲלֵי אֲסֻפּוֹת נִתְּנוּ מֵרֹעֶה

אֶחָד׃&nbsp; <b>יב,יב</b>&nbsp;וְיֹתֵר מֵהֵמָּה בְּנִי הִזָּהֵר&nbsp; עֲשׂוֹת

סְפָרִים הַרְבֵּה אֵין קֵץ וְלַהַג הַרְבֵּה יְגִעַת בָּשָׂר׃&nbsp;
<b>יב,יג</b>&nbsp;סוֹף דָּבָר הַכֹּל נִשְׁמָע&nbsp; אֶת־הָאֱלֹהִים יְרָא וְאֶת־מִצְו‍ֹתָיו

שְׁמוֹר כִּי־זֶה כָּל־הָאָדָם׃&nbsp; <b>יב,יד</b>&nbsp;כִּי אֶת־כָּל־מַעֲשֶׂה

הָאֱלֹהִים יָבִא בְמִשְׁפָּט עַל כָּל־נֶעְלָם&nbsp; אִם־טוֹב וְאִם־רָע׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="lam.htm">Poster</a></p>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

