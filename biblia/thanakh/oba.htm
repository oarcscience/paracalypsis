<html>
<head>
<title>Biblia Hebraica. Abdias</title>
<meta http-equiv="Content-Type" content="text/html; charset=utf-8">
<meta content="Institute for Biblical Content" name="author">
<meta content="Library Paracalypsis, Bible, Biblia, Biblia Hebraica" name="keywords">
<meta content="Biblia Hebraica, Abdias" name="description">
<link href="../../hebr.css" rel="stylesheet" type="text/css">
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>עבדיה</h1>
<p><b>א,א</b>&nbsp;חֲזוֹן עֹבַדְיָה&nbsp; כֹּה־אָמַר אֲדֹנָי יְהוִה לֶאֱדוֹם שְׁמוּעָה שָׁמַעְנוּ מֵאֵת

יְהוָה וְצִיר בַּגּוֹיִם שֻׁלָּח קוּמוּ וְנָקוּמָה עָלֶיהָ לַמִּלְחָמָה׃&nbsp;
<b>א,ב</b>&nbsp;הִנֵּה קָטֹן נְתַתִּיךָ בַּגּוֹיִם&nbsp; בָּזוּי אַתָּה מְאֹד׃&nbsp;
<b>א,ג</b>&nbsp;זְדוֹן לִבְּךָ הִשִּׁיאֶךָ שֹׁכְנִי בְחַגְוֵי־סֶלַע מְרוֹם שִׁבְתּוֹ אֹמֵר

בְּלִבּוֹ מִי יוֹרִדֵנִי אָרֶץ׃&nbsp; <b>א,ד</b>&nbsp;אִם־תַּגְבִּיהַּ כַּנֶּשֶׁר

וְאִם־בֵּין כּוֹכָבִים שִׂים קִנֶּךָ מִשָּׁם אוֹרִידְךָ נְאֻם־יְהוָה׃&nbsp;
<b>א,ה</b>&nbsp;אִם־גַּנָּבִים בָּאוּ־לְךָ אִם־שׁוֹדְדֵי לַיְלָה אֵיךְ נִדְמֵיתָה הֲלוֹא

יִגְנְבוּ דַּיָּם אִם־בֹּצְרִים בָּאוּ לָךְ הֲלוֹא יַשְׁאִירוּ עֹלֵלוֹת׃&nbsp;
<b>א,ו</b>&nbsp;אֵיךְ נֶחְפְּשׂוּ עֵשָׂו נִבְעוּ מַצְפֻּנָיו׃&nbsp; <b>א,ז</b>&nbsp;עַד־הַגְּבוּל

שִׁלְּחוּךָ כֹּל אַנְשֵׁי בְרִיתֶךָ הִשִּׁיאוּךָ יָכְלוּ לְךָ אַנְשֵׁי

שְׁלֹמֶךָ לַחְמְךָ יָשִׂימוּ מָזוֹר תַּחְתֶּיךָ אֵין תְּבוּנָה בּוֹ׃&nbsp;
<b>א,ח</b>&nbsp;הֲלוֹא בַּיּוֹם הַהוּא נְאֻם־יְהוָה וְהַאֲבַדְתִּי חֲכָמִים מֵאֱדוֹם וּתְבוּנָה

מֵהַר עֵשָׂו׃&nbsp; <b>א,ט</b>&nbsp;וְחַתּוּ גִבּוֹרֶיךָ תֵּימָן לְמַעַן

יִכָּרֶת־אִישׁ מֵהַר עֵשָׂו מִקָּטֶל׃&nbsp; <b>א,י</b>&nbsp;מֵחֲמַס אָחִיךָ יַעֲקֹב

תְּכַסְּךָ בוּשָׁה וְנִכְרַתָּ לְעוֹלָם׃&nbsp; <b>א,יא</b>&nbsp;בְּיוֹם עֲמָדְךָ

מִנֶּגֶד בְּיוֹם שְׁבוֹת זָרִים חֵילוֹ וְנָכְרִים בָּאוּ שְׁעָרָו

וְעַל־יְרוּשָׁלִַם יַדּוּ גוֹרָל גַּם־אַתָּה כְּאַחַד מֵהֶם׃&nbsp;
<b>א,יב</b>&nbsp;וְאַל־תֵּרֶא בְיוֹם־אָחִיךָ בְּיוֹם נָכְרוֹ וְאַל־תִּשְׂמַח לִבְנֵי־יְהוּדָה

בְּיוֹם אָבְדָם וְאַל־תַּגְדֵּל פִּיךָ בְּיוֹם צָרָה׃&nbsp;
<b>א,יג</b>&nbsp;אַל־תָּבוֹא בְשַׁעַר־עַמִּי בְּיוֹם אֵידָם אַל־תֵּרֶא גַם־אַתָּה בְּרָעָתוֹ

בְּיוֹם אֵידוֹ וְאַל־תִּשְׁלַחְנָה בְחֵילוֹ בְּיוֹם אֵידוֹ׃&nbsp;
<b>א,יד</b>&nbsp;וְאַל־תַּעֲמֹד עַל־הַפֶּרֶק לְהַכְרִית אֶת־פְּלִיטָיו וְאַל־תַּסְגֵּר

שְׂרִידָיו בְּיוֹם צָרָה׃&nbsp; <b>א,טו</b>&nbsp;כִּי־קָרוֹב יוֹם־יְהוָה עַל־כָּל־הַגּוֹיִם&nbsp;

כַּאֲשֶׁר עָשִׂיתָ יֵעָשֶׂה לָּךְ גְּמֻלְךָ יָשׁוּב בְּרֹאשֶׁךָ׃&nbsp;
<b>א,טז</b>&nbsp;כִּי כַּאֲשֶׁר שְׁתִיתֶם עַל־הַר קָדְשִׁי יִשְׁתּוּ כָל־הַגּוֹיִם תָּמִיד

וְשָׁתוּ וְלָעוּ וְהָיוּ כְּלוֹא הָיוּ׃&nbsp; <b>א,יז</b>&nbsp;וּבְהַר צִיּוֹן

תִּהְיֶה פְלֵיטָה וְהָיָה קֹדֶשׁ וְיָרְשׁוּ בֵּית יַעֲקֹב אֵת

מוֹרָשֵׁיהֶם׃&nbsp; <b>א,יח</b>&nbsp;וְהָיָה בֵית־יַעֲקֹב אֵשׁ וּבֵית יוֹסֵף לֶהָבָה

וּבֵית עֵשָׂו לְקַשׁ וְדָלְקוּ בָהֶם וַאֲכָלוּם וְלֹא־יִהְיֶה שָׂרִיד לְבֵית

עֵשָׂו כִּי יְהוָה דִּבֵּר׃&nbsp; <b>א,יט</b>&nbsp;וְיָרְשׁוּ הַנֶּגֶב אֶת־הַר

עֵשָׂו וְהַשְּׁפֵלָה אֶת־פְּלִשְׁתִּים וְיָרְשׁוּ אֶת־שְׂדֵה אֶפְרַיִם וְאֵת

שְׂדֵה שֹׁמְרוֹן וּבִנְיָמִן אֶת־הַגִּלְעָד׃&nbsp; <b>א,כ</b>&nbsp;וְגָלֻת

הַחֵל־הַזֶּה לִבְנֵי יִשְׂרָאֵל אֲשֶׁר־כְּנַעֲנִים עַד־צָרְפַת וְגָלֻת

יְרוּשָׁלִַם אֲשֶׁר בִּסְפָרַד יִרְשׁוּ אֵת עָרֵי הַנֶּגֶב׃&nbsp;
<b>א,כא</b>&nbsp;וְעָלוּ מוֹשִׁעִים בְּהַר צִיּוֹן לִשְׁפֹּט אֶת־הַר עֵשָׂו וְהָיְתָה לַיהוָה

הַמְּלוּכָה׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="jon.htm">Poster</a></p>
</td></tr>
</table>









		


</body>
</html>

