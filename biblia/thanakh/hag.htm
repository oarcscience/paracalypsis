<html>
<head>
<title>Biblia Hebraica. Aggaeus</title>
<meta http-equiv="Content-Type" content="text/html; charset=utf-8">
<meta content="Institute for Biblical Content" name="author">
<meta content="Library Paracalypsis, Bible, Biblia, Biblia Hebraica" name="keywords">
<meta content="Biblia Hebraica, Aggaeus" name="description">
<link href="../../hebr.css" rel="stylesheet" type="text/css">
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>חגי</h1>
<p><b>א,א</b>&nbsp;בִּשְׁנַת שְׁתַּיִם לְדָרְיָוֶשׁ הַמֶּלֶךְ בַּחֹדֶשׁ הַשִּׁשִּׁי בְּיוֹם אֶחָד לַחֹדֶשׁ הָיָה

דְבַר־יְהוָה בְּיַד־חַגַּי הַנָּבִיא אֶל־זְרֻבָּבֶל בֶּן־שְׁאַלְתִּיאֵל פַּחַת

יְהוּדָה וְאֶל־יְהוֹשֻׁעַ בֶּן־יְהוֹצָדָק הַכֹּהֵן הַגָּדוֹל לֵאמֹר׃&nbsp;
<b>א,ב</b>&nbsp;כֹּה אָמַר יְהוָה צְבָאוֹת לֵאמֹר&nbsp; הָעָם הַזֶּה אָמְרוּ לֹא עֶת־בֹּא

עֶת־בֵּית יְהוָה לְהִבָּנוֹת׃&nbsp;&nbsp;{פ}</p>
<p><b>א,ג</b>&nbsp;וַיְהִי דְּבַר־יְהוָה בְּיַד־חַגַּי הַנָּבִיא לֵאמֹר׃&nbsp; <b>א,ד</b>&nbsp;הַעֵת לָכֶם

אַתֶּם לָשֶׁבֶת בְּבָתֵּיכֶם סְפוּנִים וְהַבַּיִת הַזֶּה חָרֵב׃&nbsp;
<b>א,ה</b>&nbsp;וְעַתָּה כֹּה אָמַר יְהוָה צְבָאוֹת&nbsp; שִׂימוּ לְבַבְכֶם

עַל־דַּרְכֵיכֶם׃&nbsp; <b>א,ו</b>&nbsp;זְרַעְתֶּם הַרְבֵּה וְהָבֵא מְעָט אָכוֹל

וְאֵין־לְשָׂבְעָה שָׁתוֹ וְאֵין־לְשָׁכְרָה לָבוֹשׁ וְאֵין־לְחֹם לוֹ

וְהַמִּשְׂתַּכֵּר מִשְׂתַּכֵּר אֶל־צְרוֹר נָקוּב׃&nbsp;&nbsp;{פ}</p>
<p><b>א,ז</b>&nbsp;כֹּה אָמַר יְהוָה צְבָאוֹת&nbsp; שִׂימוּ לְבַבְכֶם עַל־דַּרְכֵיכֶם׃&nbsp; <b>א,ח</b>&nbsp;עֲלוּ

הָהָר וַהֲבֵאתֶם עֵץ וּבְנוּ הַבָּיִת וְאֶרְצֶה־בּוֹ ואכבד (וְאֶכָּבְדָה) אָמַר

יְהוָה׃&nbsp; <b>א,ט</b>&nbsp;פָּנֹה אֶל־הַרְבֵּה וְהִנֵּה לִמְעָט וַהֲבֵאתֶם

הַבַּיִת וְנָפַחְתִּי בוֹ&nbsp; יַעַן מֶה נְאֻם יְהוָה צְבָאוֹת יַעַן בֵּיתִי

אֲשֶׁר־הוּא חָרֵב וְאַתֶּם רָצִים אִישׁ לְבֵיתוֹ׃&nbsp; <b>א,י</b>&nbsp;עַל־כֵּן

עֲלֵיכֶם כָּלְאוּ שָׁמַיִם מִטָּל וְהָאָרֶץ כָּלְאָה יְבוּלָהּ׃&nbsp;
<b>א,יא</b>&nbsp;וָאֶקְרָא חֹרֶב עַל־הָאָרֶץ וְעַל־הֶהָרִים וְעַל־הַדָּגָן וְעַל־הַתִּירוֹשׁ

וְעַל־הַיִּצְהָר וְעַל אֲשֶׁר תּוֹצִיא הָאֲדָמָה וְעַל־הָאָדָם וְעַל־הַבְּהֵמָה

וְעַל כָּל־יְגִיעַ כַּפָּיִם׃&nbsp;&nbsp;{ס}</p>
<p><b>א,יב</b>&nbsp;וַיִּשְׁמַע זְרֻבָּבֶל בֶּן־שַׁלְתִּיאֵל וִיהוֹשֻׁעַ בֶּן־יְהוֹצָדָק הַכֹּהֵן הַגָּדוֹל

וְכֹל שְׁאֵרִית הָעָם בְּקוֹל יְהוָה אֱלֹהֵיהֶם וְעַל־דִּבְרֵי חַגַּי הַנָּבִיא

כַּאֲשֶׁר שְׁלָחוֹ יְהוָה אֱלֹהֵיהֶם וַיִּירְאוּ הָעָם מִפְּנֵי יְהוָה׃&nbsp;
<b>א,יג</b>&nbsp;וַיֹּאמֶר חַגַּי מַלְאַךְ יְהוָה בְּמַלְאֲכוּת יְהוָה לָעָם לֵאמֹר&nbsp; אֲנִי

אִתְּכֶם נְאֻם־יְהוָה׃&nbsp; <b>א,יד</b>&nbsp;וַיָּעַר יְהוָה אֶת־רוּחַ זְרֻבָּבֶל

בֶּן־שַׁלְתִּיאֵל פַּחַת יְהוּדָה וְאֶת־רוּחַ יְהוֹשֻׁעַ בֶּן־יְהוֹצָדָק

הַכֹּהֵן הַגָּדוֹל וְאֶת־רוּחַ כֹּל שְׁאֵרִית הָעָם וַיָּבֹאוּ וַיַּעֲשׂוּ

מְלָאכָה בְּבֵית־יְהוָה צְבָאוֹת אֱלֹהֵיהֶם׃&nbsp;&nbsp;{פ}</p>
<p><b>א,טו</b>&nbsp;בְּיוֹם עֶשְׂרִים וְאַרְבָּעָה לַחֹדֶשׁ בַּשִּׁשִּׁי בִּשְׁנַת שְׁתַּיִם לְדָרְיָוֶשׁ

הַמֶּלֶךְ׃&nbsp; <b>ב,א</b>&nbsp;בַּשְּׁבִיעִי בְּעֶשְׂרִים וְאֶחָד לַחֹדֶשׁ הָיָה

דְּבַר־יְהוָה בְּיַד־חַגַּי הַנָּבִיא לֵאמֹר׃&nbsp; <b>ב,ב</b>&nbsp;אֱמָר־נָא

אֶל־זְרֻבָּבֶל בֶּן־שַׁלְתִּיאֵל פַּחַת יְהוּדָה וְאֶל־יְהוֹשֻׁעַ

בֶּן־יְהוֹצָדָק הַכֹּהֵן הַגָּדוֹל וְאֶל־שְׁאֵרִית הָעָם לֵאמֹר׃&nbsp;
<b>ב,ג</b>&nbsp;מִי בָכֶם הַנִּשְׁאָר אֲשֶׁר רָאָה אֶת־הַבַּיִת הַזֶּה בִּכְבוֹדוֹ הָרִאשׁוֹן

וּמָה אַתֶּם רֹאִים אֹתוֹ עַתָּה הֲלוֹא כָמֹהוּ כְּאַיִן בְּעֵינֵיכֶם׃&nbsp;
<b>ב,ד</b>&nbsp;וְעַתָּה חֲזַק זְרֻבָּבֶל נְאֻם־יְהוָה וַחֲזַק יְהוֹשֻׁעַ בֶּן־יְהוֹצָדָק

הַכֹּהֵן הַגָּדוֹל וַחֲזַק כָּל־עַם הָאָרֶץ נְאֻם־יְהוָה וַעֲשׂוּ&nbsp;

כִּי־אֲנִי אִתְּכֶם נְאֻם יְהוָה צְבָאוֹת׃&nbsp; <b>ב,ה</b>&nbsp;אֶת־הַדָּבָר

אֲשֶׁר־כָּרַתִּי אִתְּכֶם בְּצֵאתְכֶם מִמִּצְרַיִם וְרוּחִי עֹמֶדֶת בְּתוֹכְכֶם

אַל־תִּירָאוּ׃&nbsp;&nbsp;{ס}</p>
<p><b>ב,ו</b>&nbsp;כִּי כֹה אָמַר יְהוָה צְבָאוֹת עוֹד אַחַת מְעַט הִיא וַאֲנִי מַרְעִישׁ אֶת־הַשָּׁמַיִם

וְאֶת־הָאָרֶץ וְאֶת־הַיָּם וְאֶת־הֶחָרָבָה׃&nbsp; <b>ב,ז</b>&nbsp;וְהִרְעַשְׁתִּי

אֶת־כָּל־הַגּוֹיִם וּבָאוּ חֶמְדַּת כָּל־הַגּוֹיִם וּמִלֵּאתִי אֶת־הַבַּיִת

הַזֶּה כָּבוֹד אָמַר יְהוָה צְבָאוֹת׃&nbsp; <b>ב,ח</b>&nbsp;לִי הַכֶּסֶף וְלִי

הַזָּהָב נְאֻם יְהוָה צְבָאוֹת׃&nbsp; <b>ב,ט</b>&nbsp;גָּדוֹל יִהְיֶה כְּבוֹד

הַבַּיִת הַזֶּה הָאַחֲרוֹן מִן־הָרִאשׁוֹן אָמַר יְהוָה צְבָאוֹת וּבַמָּקוֹם

הַזֶּה אֶתֵּן שָׁלוֹם נְאֻם יְהוָה צְבָאוֹת׃&nbsp;&nbsp;{פ}</p>
<p><b>ב,י</b>&nbsp;בְּעֶשְׂרִים וְאַרְבָּעָה לַתְּשִׁיעִי בִּשְׁנַת שְׁתַּיִם לְדָרְיָוֶשׁ הָיָה דְּבַר־יְהוָה

אֶל־חַגַּי הַנָּבִיא לֵאמֹר׃&nbsp; <b>ב,יא</b>&nbsp;כֹּה אָמַר יְהוָה צְבָאוֹת&nbsp;

שְׁאַל־נָא אֶת־הַכֹּהֲנִים תּוֹרָה לֵאמֹר׃&nbsp; <b>ב,יב</b>&nbsp;הֵן יִשָּׂא־אִישׁ

בְּשַׂר־קֹדֶשׁ בִּכְנַף בִּגְדוֹ וְנָגַע בִּכְנָפוֹ אֶל־הַלֶּחֶם וְאֶל־הַנָּזִיד

וְאֶל־הַיַּיִן וְאֶל־שֶׁמֶן וְאֶל־כָּל־מַאֲכָל הֲיִקְדָּשׁ וַיַּעֲנוּ

הַכֹּהֲנִים וַיֹּאמְרוּ לֹא׃&nbsp; <b>ב,יג</b>&nbsp;וַיֹּאמֶר חַגַּי אִם־יִגַּע

טְמֵא־נֶפֶשׁ בְּכָל־אֵלֶּה הֲיִטְמָא וַיַּעֲנוּ הַכֹּהֲנִים וַיֹּאמְרוּ

יִטְמָא׃&nbsp; <b>ב,יד</b>&nbsp;וַיַּעַן חַגַּי וַיֹּאמֶר כֵּן הָעָם־הַזֶּה

וְכֵן־הַגּוֹי הַזֶּה לְפָנַי נְאֻם־יְהוָה וְכֵן כָּל־מַעֲשֵׂה יְדֵיהֶם וַאֲשֶׁר

יַקְרִיבוּ שָׁם טָמֵא הוּא׃&nbsp; <b>ב,טו</b>&nbsp;וְעַתָּה שִׂימוּ־נָא לְבַבְכֶם

מִן־הַיּוֹם הַזֶּה וָמָעְלָה מִטֶּרֶם שׂוּם־אֶבֶן אֶל־אֶבֶן בְּהֵיכַל

יְהוָה׃&nbsp; <b>ב,טז</b>&nbsp;מִהְיוֹתָם בָּא אֶל־עֲרֵמַת עֶשְׂרִים וְהָיְתָה

עֲשָׂרָה בָּא אֶל־הַיֶּקֶב לַחְשֹׂף חֲמִשִּׁים פּוּרָה וְהָיְתָה

עֶשְׂרִים׃&nbsp; <b>ב,יז</b>&nbsp;הִכֵּיתִי אֶתְכֶם בַּשִּׁדָּפוֹן וּבַיֵּרָקוֹן

וּבַבָּרָד אֵת כָּל־מַעֲשֵׂה יְדֵיכֶם וְאֵין־אֶתְכֶם אֵלַי נְאֻם־יְהוָה׃&nbsp;
<b>ב,יח</b>&nbsp;שִׂימוּ־נָא לְבַבְכֶם מִן־הַיּוֹם הַזֶּה וָמָעְלָה מִיּוֹם עֶשְׂרִים

וְאַרְבָּעָה לַתְּשִׁיעִי לְמִן־הַיּוֹם אֲשֶׁר־יֻסַּד הֵיכַל־יְהוָה שִׂימוּ

לְבַבְכֶם׃&nbsp; <b>ב,יט</b>&nbsp;הַעוֹד הַזֶּרַע בַּמְּגוּרָה וְעַד־הַגֶּפֶן

וְהַתְּאֵנָה וְהָרִמּוֹן וְעֵץ הַזַּיִת לֹא נָשָׂא מִן־הַיּוֹם הַזֶּה

אֲבָרֵךְ׃&nbsp;&nbsp;{ס}</p>
<p><b>ב,כ</b>&nbsp;וַיְהִי דְבַר־יְהוָה שֵׁנִית אֶל־חַגַּי בְּעֶשְׂרִים וְאַרְבָּעָה לַחֹדֶשׁ

לֵאמֹר׃&nbsp; <b>ב,כא</b>&nbsp;אֱמֹר אֶל־זְרֻבָּבֶל פַּחַת־יְהוּדָה לֵאמֹר&nbsp;

אֲנִי מַרְעִישׁ אֶת־הַשָּׁמַיִם וְאֶת־הָאָרֶץ׃&nbsp; <b>ב,כב</b>&nbsp;וְהָפַכְתִּי

כִּסֵּא מַמְלָכוֹת וְהִשְׁמַדְתִּי חֹזֶק מַמְלְכוֹת הַגּוֹיִם וְהָפַכְתִּי

מֶרְכָּבָה וְרֹכְבֶיהָ וְיָרְדוּ סוּסִים וְרֹכְבֵיהֶם אִישׁ בְּחֶרֶב

אָחִיו׃&nbsp; <b>ב,כג</b>&nbsp;בַּיּוֹם הַהוּא נְאֻם־יְהוָה צְבָאוֹת אֶקָּחֲךָ

זְרֻבָּבֶל בֶּן־שְׁאַלְתִּיאֵל עַבְדִּי נְאֻם־יְהוָה וְשַׂמְתִּיךָ כַּחוֹתָם&nbsp;

כִּי־בְךָ בָחַרְתִּי נְאֻם יְהוָה צְבָאוֹת׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="zac.htm">Poster</a></p>
</td></tr>
</table>









		


</body>
</html>

