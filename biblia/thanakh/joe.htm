<html>
<head>
<title>Biblia Hebraica. Ioel</title>
<meta http-equiv="Content-Type" content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica" name="keywords">
<meta content="Biblia Hebraica, Ioel" name="description">
<link href="../../hebr.css" rel="stylesheet" type="text/css">
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>יואל</h1>
<p><b>א,א</b>&nbsp;דְּבַר־יְהוָה אֲשֶׁר הָיָה אֶל־יוֹאֵל בֶּן־פְּתוּאֵל׃&nbsp; <b>א,ב</b>&nbsp;שִׁמְעוּ־זֹאת

הַזְּקֵנִים וְהַאֲזִינוּ כֹּל יוֹשְׁבֵי הָאָרֶץ הֶהָיְתָה זֹּאת בִּימֵיכֶם

וְאִם בִּימֵי אֲבֹתֵיכֶם׃&nbsp; <b>א,ג</b>&nbsp;עָלֶיהָ לִבְנֵיכֶם סַפֵּרוּ

וּבְנֵיכֶם לִבְנֵיהֶם וּבְנֵיהֶם לְדוֹר אַחֵר׃&nbsp; <b>א,ד</b>&nbsp;יֶתֶר הַגָּזָם

אָכַל הָאַרְבֶּה וְיֶתֶר הָאַרְבֶּה אָכַל הַיָּלֶק וְיֶתֶר הַיֶּלֶק אָכַל

הֶחָסִיל׃&nbsp; <b>א,ה</b>&nbsp;הָקִיצוּ שִׁכּוֹרִים וּבְכוּ וְהֵילִלוּ כָּל־שֹׁתֵי

יָיִן עַל־עָסִיס כִּי נִכְרַת מִפִּיכֶם׃&nbsp; <b>א,ו</b>&nbsp;כִּי־גוֹי עָלָה

עַל־אַרְצִי עָצוּם וְאֵין מִסְפָּר שִׁנָּיו שִׁנֵּי אַרְיֵה וּמְתַלְּעוֹת

לָבִיא לוֹ׃&nbsp; <b>א,ז</b>&nbsp;שָׂם גַּפְנִי לְשַׁמָּה וּתְאֵנָתִי לִקְצָפָה

חָשֹׂף חֲשָׂפָהּ וְהִשְׁלִיךְ הִלְבִּינוּ שָׂרִיגֶיהָ׃&nbsp; <b>א,ח</b>&nbsp;אֱלִי

כִּבְתוּלָה חֲגֻרַת־שַׂק עַל־בַּעַל נְעוּרֶיהָ׃&nbsp; <b>א,ט</b>&nbsp;הָכְרַת

מִנְחָה וָנֶסֶךְ מִבֵּית יְהוָה אָבְלוּ הַכֹּהֲנִים מְשָׁרְתֵי יְהוָה׃&nbsp; <b>א,י</b>

שֻׁדַּד שָׂדֶה אָבְלָה אֲדָמָה&nbsp; כִּי שֻׁדַּד דָּגָן הוֹבִישׁ תִּירוֹשׁ

אֻמְלַל יִצְהָר׃&nbsp; <b>א,יא</b>&nbsp;הֹבִישׁוּ אִכָּרִים הֵילִילוּ כֹּרְמִים

עַל־חִטָּה וְעַל־שְׂעֹרָה&nbsp; כִּי אָבַד קְצִיר שָׂדֶה׃&nbsp; <b>א,יב</b>

הַגֶּפֶן הוֹבִישָׁה וְהַתְּאֵנָה אֻמְלָלָה רִמּוֹן גַּם־תָּמָר וְתַפּוּחַ

כָּל־עֲצֵי הַשָּׂדֶה יָבֵשׁוּ כִּי־הֹבִישׁ שָׂשׂוֹן מִן־בְּנֵי אָדָם׃&nbsp;&nbsp;{ס}</p>
<p><b>א,יג</b>&nbsp;חִגְרוּ וְסִפְדוּ הַכֹּהֲנִים הֵילִילוּ מְשָׁרְתֵי מִזְבֵּחַ בֹּאוּ לִינוּ בַשַּׂקִּים

מְשָׁרְתֵי אֱלֹהָי&nbsp; כִּי נִמְנַע מִבֵּית אֱלֹהֵיכֶם מִנְחָה

וָנָסֶךְ׃&nbsp; <b>א,יד</b>&nbsp;קַדְּשׁוּ־צוֹם קִרְאוּ עֲצָרָה אִסְפוּ זְקֵנִים

כֹּל יֹשְׁבֵי הָאָרֶץ בֵּית יְהוָה אֱלֹהֵיכֶם וְזַעֲקוּ אֶל־יְהוָה׃&nbsp; <b>א,טו</b>

אֲהָהּ לַיּוֹם&nbsp; כִּי קָרוֹב יוֹם יְהוָה וּכְשֹׁד מִשַּׁדַּי יָבוֹא׃&nbsp; <b>א,טז</b>

הֲלוֹא נֶגֶד עֵינֵינוּ אֹכֶל נִכְרָת מִבֵּית אֱלֹהֵינוּ שִׂמְחָה וָגִיל׃&nbsp; <b>א,יז</b>

עָבְשׁוּ פְרֻדוֹת תַּחַת מֶגְרְפֹתֵיהֶם נָשַׁמּוּ אֹצָרוֹת נֶהֶרְסוּ

מַמְּגֻרוֹת&nbsp; כִּי הֹבִישׁ דָּגָן׃&nbsp; <b>א,יח</b>&nbsp;מַה־נֶּאֶנְחָה בְהֵמָה

נָבֹכוּ עֶדְרֵי בָקָר כִּי אֵין מִרְעֶה לָהֶם גַּם־עֶדְרֵי הַצֹּאן

נֶאְשָׁמוּ׃&nbsp; <b>א,יט</b>&nbsp;אֵלֶיךָ יְהוָה אֶקְרָא&nbsp; כִּי אֵשׁ אָכְלָה

נְאוֹת מִדְבָּר וְלֶהָבָה לִהֲטָה כָּל־עֲצֵי הַשָּׂדֶה׃&nbsp; <b>א,כ</b>

גַּם־בַּהֲמוֹת שָׂדֶה תַּעֲרוֹג אֵלֶיךָ&nbsp; כִּי יָבְשׁוּ אֲפִיקֵי מָיִם

וְאֵשׁ אָכְלָה נְאוֹת הַמִּדְבָּר׃&nbsp;&nbsp;{ס}</p>
<p><b>ב,א</b>&nbsp;תִּקְעוּ שׁוֹפָר בְּצִיּוֹן וְהָרִיעוּ בְּהַר קָדְשִׁי יִרְגְּזוּ כֹּל יֹשְׁבֵי

הָאָרֶץ&nbsp; כִּי־בָא יוֹם־יְהוָה כִּי קָרוֹב׃&nbsp; <b>ב,ב</b>&nbsp;יוֹם חֹשֶׁךְ

וַאֲפֵלָה יוֹם עָנָן וַעֲרָפֶל כְּשַׁחַר פָּרֻשׂ עַל־הֶהָרִים עַם רַב וְעָצוּם

כָּמֹהוּ לֹא נִהְיָה מִן־הָעוֹלָם וְאַחֲרָיו לֹא יוֹסֵף עַד־שְׁנֵי דּוֹר

וָדוֹר׃&nbsp; <b>ב,ג</b>&nbsp;לְפָנָיו אָכְלָה אֵשׁ וְאַחֲרָיו תְּלַהֵט לֶהָבָה

כְּגַן־עֵדֶן הָאָרֶץ לְפָנָיו וְאַחֲרָיו מִדְבַּר שְׁמָמָה וְגַם־פְּלֵיטָה

לֹא־הָיְתָה לּוֹ׃&nbsp; <b>ב,ד</b>&nbsp;כְּמַרְאֵה סוּסִים מַרְאֵהוּ וּכְפָרָשִׁים

כֵּן יְרוּצוּן׃&nbsp; <b>ב,ה</b>&nbsp;כְּקוֹל מַרְכָּבוֹת עַל־רָאשֵׁי הֶהָרִים

יְרַקֵּדוּן כְּקוֹל לַהַב אֵשׁ אֹכְלָה קָשׁ כְּעַם עָצוּם עֱרוּךְ

מִלְחָמָה׃&nbsp; <b>ב,ו</b>&nbsp;מִפָּנָיו יָחִילוּ עַמִּים כָּל־פָּנִים קִבְּצוּ

פָארוּר׃&nbsp; <b>ב,ז</b>&nbsp;כְּגִבּוֹרִים יְרֻצוּן כְּאַנְשֵׁי מִלְחָמָה יַעֲלוּ

חוֹמָה וְאִישׁ בִּדְרָכָיו יֵלֵכוּן וְלֹא יְעַבְּטוּן אֹרְחוֹתָם׃&nbsp; <b>ב,ח</b>

וְאִישׁ אָחִיו לֹא יִדְחָקוּן גֶּבֶר בִּמְסִלָּתוֹ יֵלֵכוּן וּבְעַד הַשֶּׁלַח

יִפֹּלוּ לֹא יִבְצָעוּ׃&nbsp; <b>ב,ט</b>&nbsp;בָּעִיר יָשֹׁקּוּ בַּחוֹמָה יְרֻצוּן

בַּבָּתִּים יַעֲלוּ בְּעַד הַחַלּוֹנִים יָבֹאוּ כַּגַּנָּב׃&nbsp; <b>ב,י</b>

לְפָנָיו רָגְזָה אֶרֶץ רָעֲשׁוּ שָׁמָיִם שֶׁמֶשׁ וְיָרֵחַ קָדָרוּ וְכוֹכָבִים

אָסְפוּ נָגְהָם׃&nbsp; <b>ב,יא</b>&nbsp;וַיהוָה נָתַן קוֹלוֹ לִפְנֵי חֵילוֹ כִּי רַב

מְאֹד מַחֲנֵהוּ כִּי עָצוּם עֹשֵׂה דְבָרוֹ&nbsp; כִּי־גָדוֹל יוֹם־יְהוָה

וְנוֹרָא מְאֹד וּמִי יְכִילֶנּוּ׃&nbsp; <b>ב,יב</b>&nbsp;וְגַם־עַתָּה נְאֻם־יְהוָה

שֻׁבוּ עָדַי בְּכָל־לְבַבְכֶם וּבְצוֹם וּבִבְכִי וּבְמִסְפֵּד׃&nbsp; <b>ב,יג</b>

וְקִרְעוּ לְבַבְכֶם וְאַל־בִּגְדֵיכֶם וְשׁוּבוּ אֶל־יְהוָה אֱלֹהֵיכֶם&nbsp;

כִּי־חַנּוּן וְרַחוּם הוּא אֶרֶךְ אַפַּיִם וְרַב־חֶסֶד וְנִחָם

עַל־הָרָעָה׃&nbsp; <b>ב,יד</b>&nbsp;מִי יוֹדֵעַ יָשׁוּב וְנִחָם וְהִשְׁאִיר אַחֲרָיו

בְּרָכָה מִנְחָה וָנֶסֶךְ לַיהוָה אֱלֹהֵיכֶם׃&nbsp;&nbsp;{פ}</p>
<p><b>ב,טו</b>&nbsp;תִּקְעוּ שׁוֹפָר בְּצִיּוֹן קַדְּשׁוּ־צוֹם קִרְאוּ עֲצָרָה׃&nbsp; <b>ב,טז</b>

אִסְפוּ־עָם קַדְּשׁוּ קָהָל קִבְצוּ זְקֵנִים אִסְפוּ עוֹלָלִים וְיֹנְקֵי

שָׁדָיִם&nbsp; יֵצֵא חָתָן מֵחֶדְרוֹ וְכַלָּה מֵחֻפָּתָהּ׃&nbsp; <b>ב,יז</b>

בֵּין הָאוּלָם וְלַמִּזְבֵּחַ יִבְכּוּ הַכֹּהֲנִים מְשָׁרְתֵי יְהוָה וְיֹאמְרוּ

חוּסָה יְהוָה עַל־עַמֶּךָ וְאַל־תִּתֵּן נַחֲלָתְךָ לְחֶרְפָּה לִמְשָׁל־בָּם

גּוֹיִם לָמָּה יֹאמְרוּ בָעַמִּים אַיֵּה אֱלֹהֵיהֶם׃&nbsp; <b>ב,יח</b>

וַיְקַנֵּא יְהוָה לְאַרְצוֹ וַיַּחְמֹל עַל־עַמּוֹ׃&nbsp; <b>ב,יט</b>&nbsp;וַיַּעַן

יְהוָה וַיֹּאמֶר לְעַמּוֹ הִנְנִי שֹׁלֵחַ לָכֶם אֶת־הַדָּגָן וְהַתִּירוֹשׁ

וְהַיִּצְהָר וּשְׂבַעְתֶּם אֹתוֹ וְלֹא־אֶתֵּן אֶתְכֶם עוֹד חֶרְפָּה

בַּגּוֹיִם׃&nbsp; <b>ב,כ</b>&nbsp;וְאֶת־הַצְּפוֹנִי אַרְחִיק מֵעֲלֵיכֶם

וְהִדַּחְתִּיו אֶל־אֶרֶץ צִיָּה וּשְׁמָמָה אֶת־פָּנָיו אֶל־הַיָּם הַקַּדְמֹנִי

וְסֹפוֹ אֶל־הַיָּם הָאַחֲרוֹן וְעָלָה בָאְשׁוֹ וְתַעַל צַחֲנָתוֹ כִּי הִגְדִּיל

לַעֲשׂוֹת׃&nbsp; <b>ב,כא</b>&nbsp;אַל־תִּירְאִי אֲדָמָה גִּילִי וּשְׂמָחִי

כִּי־הִגְדִּיל יְהוָה לַעֲשׂוֹת׃&nbsp; <b>ב,כב</b>&nbsp;אַל־תִּירְאוּ בַּהֲמוֹת

שָׂדַי כִּי דָשְׁאוּ נְאוֹת מִדְבָּר&nbsp; כִּי־עֵץ נָשָׂא פִרְיוֹ תְּאֵנָה

וָגֶפֶן נָתְנוּ חֵילָם׃&nbsp; <b>ב,כג</b>&nbsp;וּבְנֵי צִיּוֹן גִּילוּ וְשִׂמְחוּ

בַּיהוָה אֱלֹהֵיכֶם כִּי־נָתַן לָכֶם אֶת־הַמּוֹרֶה לִצְדָקָה וַיּוֹרֶד לָכֶם

גֶּשֶׁם מוֹרֶה וּמַלְקוֹשׁ בָּרִאשׁוֹן׃&nbsp; <b>ב,כד</b>&nbsp;וּמָלְאוּ הַגֳּרָנוֹת

בָּר וְהֵשִׁיקוּ הַיְקָבִים תִּירוֹשׁ וְיִצְהָר׃&nbsp; <b>ב,כה</b>

וְשִׁלַּמְתִּי לָכֶם אֶת־הַשָּׁנִים אֲשֶׁר אָכַל הָאַרְבֶּה הַיֶּלֶק וְהֶחָסִיל

וְהַגָּזָם&nbsp; חֵילִי הַגָּדוֹל אֲשֶׁר שִׁלַּחְתִּי בָּכֶם׃&nbsp; <b>ב,כו</b>

וַאֲכַלְתֶּם אָכוֹל וְשָׂבוֹעַ וְהִלַּלְתֶּם אֶת־שֵׁם יְהוָה אֱלֹהֵיכֶם

אֲשֶׁר־עָשָׂה עִמָּכֶם לְהַפְלִיא וְלֹא־יֵבֹשׁוּ עַמִּי לְעוֹלָם׃&nbsp; <b>ב,כז</b>

וִידַעְתֶּם כִּי בְקֶרֶב יִשְׂרָאֵל אָנִי וַאֲנִי יְהוָה אֱלֹהֵיכֶם וְאֵין עוֹד

וְלֹא־יֵבֹשׁוּ עַמִּי לְעוֹלָם׃&nbsp;&nbsp;{פ}</p>
<p><b>ג,א</b>&nbsp;וְהָיָה אַחֲרֵי־כֵן אֶשְׁפּוֹךְ אֶת־רוּחִי עַל־כָּל־בָּשָׂר וְנִבְּאוּ בְּנֵיכֶם

וּבְנוֹתֵיכֶם זִקְנֵיכֶם חֲלֹמוֹת יַחֲלֹמוּן בַּחוּרֵיכֶם חֶזְיֹנוֹת

יִרְאוּ׃&nbsp; <b>ג,ב</b>&nbsp;וְגַם עַל־הָעֲבָדִים וְעַל־הַשְּׁפָחוֹת בַּיָּמִים

הָהֵמָּה אֶשְׁפּוֹךְ אֶת־רוּחִי׃&nbsp; <b>ג,ג</b>&nbsp;וְנָתַתִּי מוֹפְתִים

בַּשָּׁמַיִם וּבָאָרֶץ&nbsp; דָּם וָאֵשׁ וְתִימְרוֹת עָשָׁן׃&nbsp; <b>ג,ד</b>

הַשֶּׁמֶשׁ יֵהָפֵךְ לְחֹשֶׁךְ וְהַיָּרֵחַ לְדָם לִפְנֵי בּוֹא יוֹם יְהוָה

הַגָּדוֹל וְהַנּוֹרָא׃&nbsp; <b>ג,ה</b>&nbsp;וְהָיָה כֹּל אֲשֶׁר־יִקְרָא בְּשֵׁם

יְהוָה יִמָּלֵט&nbsp; כִּי בְּהַר־צִיּוֹן וּבִירוּשָׁלִַם תִּהְיֶה פְלֵיטָה

כַּאֲשֶׁר אָמַר יְהוָה וּבַשְּׂרִידִים אֲשֶׁר יְהוָה קֹרֵא׃&nbsp; <b>ד,א</b>

כִּי הִנֵּה בַּיָּמִים הָהֵמָּה וּבָעֵת הַהִיא&nbsp; אֲשֶׁר אשוב (אָשִׁיב)

אֶת־שְׁבוּת יְהוּדָה וִירוּשָׁלִָם׃&nbsp; <b>ד,ב</b>&nbsp;וְקִבַּצְתִּי

אֶת־כָּל־הַגּוֹיִם וְהוֹרַדְתִּים אֶל־עֵמֶק יְהוֹשָׁפָט וְנִשְׁפַּטְתִּי עִמָּם

שָׁם עַל־עַמִּי וְנַחֲלָתִי יִשְׂרָאֵל אֲשֶׁר פִּזְּרוּ בַגּוֹיִם וְאֶת־אַרְצִי

חִלֵּקוּ׃&nbsp; <b>ד,ג</b>&nbsp;וְאֶל־עַמִּי יַדּוּ גוֹרָל וַיִּתְּנוּ הַיֶּלֶד

בַּזּוֹנָה וְהַיַּלְדָּה מָכְרוּ בַיַּיִן וַיִּשְׁתּוּ׃&nbsp; <b>ד,ד</b>&nbsp;וְגַם

מָה־אַתֶּם לִי צֹר וְצִידוֹן וְכֹל גְּלִילוֹת פְּלָשֶׁת הַגְּמוּל אַתֶּם

מְשַׁלְּמִים עָלָי וְאִם־גֹּמְלִים אַתֶּם עָלַי קַל מְהֵרָה אָשִׁיב גְּמֻלְכֶם

בְּרֹאשְׁכֶם׃&nbsp; <b>ד,ה</b>&nbsp;אֲשֶׁר־כַּסְפִּי וּזְהָבִי לְקַחְתֶּם

וּמַחֲמַדַּי הַטֹּבִים הֲבֵאתֶם לְהֵיכְלֵיכֶם׃&nbsp; <b>ד,ו</b>&nbsp;וּבְנֵי

יְהוּדָה וּבְנֵי יְרוּשָׁלִַם מְכַרְתֶּם לִבְנֵי הַיְּוָנִים לְמַעַן הַרְחִיקָם

מֵעַל גְּבוּלָם׃&nbsp; <b>ד,ז</b>&nbsp;הִנְנִי מְעִירָם מִן־הַמָּקוֹם

אֲשֶׁר־מְכַרְתֶּם אֹתָם שָׁמָּה וַהֲשִׁבֹתִי גְמֻלְכֶם בְּרֹאשְׁכֶם׃&nbsp; <b>ד,ח</b>

וּמָכַרְתִּי אֶת־בְּנֵיכֶם וְאֶת־בְּנוֹתֵיכֶם בְּיַד בְּנֵי יְהוּדָה וּמְכָרוּם

לִשְׁבָאיִם אֶל־גּוֹי רָחוֹק&nbsp; כִּי יְהוָה דִּבֵּר׃&nbsp;&nbsp;{פ}</p>
<p><b>ד,ט</b>&nbsp;קִרְאוּ־זֹאת בַּגּוֹיִם קַדְּשׁוּ מִלְחָמָה הָעִירוּ הַגִּבּוֹרִים יִגְּשׁוּ

יַעֲלוּ כֹּל אַנְשֵׁי הַמִּלְחָמָה׃&nbsp; <b>ד,י</b>&nbsp;כֹּתּוּ אִתֵּיכֶם

לַחֲרָבוֹת וּמַזְמְרֹתֵיכֶם לִרְמָחִים הַחַלָּשׁ יֹאמַר גִּבּוֹר אָנִי׃&nbsp; <b>ד,יא</b>

עוּשׁוּ וָבֹאוּ כָל־הַגּוֹיִם מִסָּבִיב וְנִקְבָּצוּ שָׁמָּה הַנְחַת יְהוָה

גִּבּוֹרֶיךָ׃&nbsp; <b>ד,יב</b>&nbsp;יֵעוֹרוּ וְיַעֲלוּ הַגּוֹיִם אֶל־עֵמֶק

יְהוֹשָׁפָט&nbsp; כִּי שָׁם אֵשֵׁב לִשְׁפֹּט אֶת־כָּל־הַגּוֹיִם

מִסָּבִיב׃&nbsp; <b>ד,יג</b>&nbsp;שִׁלְחוּ מַגָּל כִּי בָשַׁל קָצִיר בֹּאוּ רְדוּ

כִּי־מָלְאָה גַּת הֵשִׁיקוּ הַיְקָבִים כִּי רַבָּה רָעָתָם׃&nbsp; <b>ד,יד</b>

הֲמוֹנִים הֲמוֹנִים בְּעֵמֶק הֶחָרוּץ&nbsp; כִּי קָרוֹב יוֹם יְהוָה בְּעֵמֶק

הֶחָרוּץ׃&nbsp; <b>ד,טו</b>&nbsp;שֶׁמֶשׁ וְיָרֵחַ קָדָרוּ וְכוֹכָבִים אָסְפוּ

נָגְהָם׃&nbsp; <b>ד,טז</b>&nbsp;וַיהוָה מִצִּיּוֹן יִשְׁאָג וּמִירוּשָׁלִַם יִתֵּן

קוֹלוֹ וְרָעֲשׁוּ שָׁמַיִם וָאָרֶץ וַיהוָה מַחֲסֶה לְעַמּוֹ וּמָעוֹז לִבְנֵי

יִשְׂרָאֵל׃&nbsp; <b>ד,יז</b>&nbsp;וִידַעְתֶּם כִּי אֲנִי יְהוָה אֱלֹהֵיכֶם שֹׁכֵן

בְּצִיּוֹן הַר־קָדְשִׁי וְהָיְתָה יְרוּשָׁלִַם קֹדֶשׁ וְזָרִים

לֹא־יַעַבְרוּ־בָהּ עוֹד׃&nbsp;&nbsp;{ס}</p>
<p><b>ד,יח</b>&nbsp;וְהָיָה בַיּוֹם הַהוּא יִטְּפוּ הֶהָרִים עָסִיס וְהַגְּבָעוֹת תֵּלַכְנָה חָלָב

וְכָל־אֲפִיקֵי יְהוּדָה יֵלְכוּ מָיִם וּמַעְיָן מִבֵּית יְהוָה יֵצֵא וְהִשְׁקָה

אֶת־נַחַל הַשִּׁטִּים׃&nbsp; <b>ד,יט</b>&nbsp;מִצְרַיִם לִשְׁמָמָה תִהְיֶה וֶאֱדוֹם

לְמִדְבַּר שְׁמָמָה תִּהְיֶה מֵחֲמַס בְּנֵי יְהוּדָה אֲשֶׁר־שָׁפְכוּ דָם־נָקִיא

בְּאַרְצָם׃&nbsp; <b>ד,כ</b>&nbsp;וִיהוּדָה לְעוֹלָם תֵּשֵׁב וִירוּשָׁלִַם לְדוֹר

וָדוֹר׃&nbsp; <b>ד,כא</b>&nbsp;וְנִקֵּיתִי דָּמָם לֹא־נִקֵּיתִי וַיהוָה שֹׁכֵן

בְּצִיּוֹן׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="amo.htm">Poster</a></p>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

