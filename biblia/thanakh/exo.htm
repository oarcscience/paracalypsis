<html>
<head>
<title>Biblia Hebraica. Exodus</title>
<meta http-equiv="Content-Type" content="text/html; charset=utf-8">
<meta content="Institute for Biblical Content" name="author">
<meta content="Library Paracalypsis, Bible, Biblia, Biblia Hebraica" name="keywords">
<meta content="Biblia Hebraica, Exodus" name="description">
<link href="../../hebr.css" rel="stylesheet" type="text/css">
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>שמות</h1>
<p><b>א,א</b>&nbsp;וְאֵלֶּה שְׁמוֹת בְּנֵי יִשְׂרָאֵל הַבָּאִים מִצְרָיְמָה&nbsp; אֵת יַעֲקֹב אִישׁ

וּבֵיתוֹ בָּאוּ׃&nbsp; <b>א,ב</b>&nbsp;רְאוּבֵן שִׁמְעוֹן לֵוִי וִיהוּדָה׃&nbsp; <b>א,ג</b>

יִשָּׂשכָר זְבוּלֻן וּבִנְיָמִן׃&nbsp; <b>א,ד</b>&nbsp;דָּן וְנַפְתָּלִי גָּד

וְאָשֵׁר׃&nbsp; <b>א,ה</b>&nbsp;וַיְהִי כָּל־נֶפֶשׁ יֹצְאֵי יֶרֶךְ־יַעֲקֹב שִׁבְעִים

נָפֶשׁ וְיוֹסֵף הָיָה בְמִצְרָיִם׃&nbsp; <b>א,ו</b>&nbsp;וַיָּמָת יוֹסֵף

וְכָל־אֶחָיו וְכֹל הַדּוֹר הַהוּא׃&nbsp; <b>א,ז</b>&nbsp;וּבְנֵי יִשְׂרָאֵל פָּרוּ

וַיִּשְׁרְצוּ וַיִּרְבּוּ וַיַּעַצְמוּ בִּמְאֹד מְאֹד וַתִּמָּלֵא הָאָרֶץ

אֹתָם׃&nbsp;&nbsp;{פ}</p>
<p><b>א,ח</b>&nbsp;וַיָּקָם מֶלֶךְ־חָדָשׁ עַל־מִצְרָיִם אֲשֶׁר לֹא־יָדַע אֶת־יוֹסֵף׃&nbsp; <b>א,ט</b>

וַיֹּאמֶר אֶל־עַמּוֹ&nbsp; הִנֵּה עַם בְּנֵי יִשְׂרָאֵל רַב וְעָצוּם

מִמֶּנּוּ׃&nbsp; <b>א,י</b>&nbsp;הָבָה נִתְחַכְּמָה לוֹ&nbsp; פֶּן־יִרְבֶּה וְהָיָה

כִּי־תִקְרֶאנָה מִלְחָמָה וְנוֹסַף גַּם־הוּא עַל־שֹׂנְאֵינוּ וְנִלְחַם־בָּנוּ

וְעָלָה מִן־הָאָרֶץ׃&nbsp; <b>א,יא</b>&nbsp;וַיָּשִׂימוּ עָלָיו שָׂרֵי מִסִּים

לְמַעַן עַנֹּתוֹ בְּסִבְלֹתָם וַיִּבֶן עָרֵי מִסְכְּנוֹת לְפַרְעֹה אֶת־פִּתֹם

וְאֶת־רַעַמְסֵס׃&nbsp; <b>א,יב</b>&nbsp;וְכַאֲשֶׁר יְעַנּוּ אֹתוֹ כֵּן יִרְבֶּה

וְכֵן יִפְרֹץ וַיָּקֻצוּ מִפְּנֵי בְּנֵי יִשְׂרָאֵל׃&nbsp; <b>א,יג</b>

וַיַּעֲבִדוּ מִצְרַיִם אֶת־בְּנֵי יִשְׂרָאֵל בְּפָרֶךְ׃&nbsp; <b>א,יד</b>

וַיְמָרְרוּ אֶת־חַיֵּיהֶם בַּעֲבֹדָה קָשָׁה בְּחֹמֶר וּבִלְבֵנִים

וּבְכָל־עֲבֹדָה בַּשָּׂדֶה אֵת כָּל־עֲבֹדָתָם אֲשֶׁר־עָבְדוּ בָהֶם

בְּפָרֶךְ׃&nbsp; <b>א,טו</b>&nbsp;וַיֹּאמֶר מֶלֶךְ מִצְרַיִם לַמְיַלְּדֹת

הָעִבְרִיֹּת אֲשֶׁר שֵׁם הָאַחַת שִׁפְרָה וְשֵׁם הַשֵּׁנִית פּוּעָה׃&nbsp; <b>א,טז</b>

וַיֹּאמֶר בְּיַלֶּדְכֶן אֶת־הָעִבְרִיּוֹת וּרְאִיתֶן עַל־הָאָבְנָיִם&nbsp;

אִם־בֵּן הוּא וַהֲמִתֶּן אֹתוֹ וְאִם־בַּת הִוא וָחָיָה׃&nbsp; <b>א,יז</b>

וַתִּירֶאןָ הַמְיַלְּדֹת אֶת־הָאֱלֹהִים וְלֹא עָשׂוּ כַּאֲשֶׁר דִּבֶּר אֲלֵיהֶן

מֶלֶךְ מִצְרָיִם וַתְּחַיֶּיןָ אֶת־הַיְלָדִים׃&nbsp; <b>א,יח</b>&nbsp;וַיִּקְרָא

מֶלֶךְ־מִצְרַיִם לַמְיַלְּדֹת וַיֹּאמֶר לָהֶן מַדּוּעַ עֲשִׂיתֶן הַדָּבָר

הַזֶּה וַתְּחַיֶּיןָ אֶת־הַיְלָדִים׃&nbsp; <b>א,יט</b>&nbsp;וַתֹּאמַרְןָ

הַמְיַלְּדֹת אֶל־פַּרְעֹה כִּי לֹא כַנָּשִׁים הַמִּצְרִיֹּת הָעִבְרִיֹּת&nbsp;

כִּי־חָיוֹת הֵנָּה בְּטֶרֶם תָּבוֹא אֲלֵהֶן הַמְיַלֶּדֶת וְיָלָדוּ׃&nbsp; <b>א,כ</b>

וַיֵּיטֶב אֱלֹהִים לַמְיַלְּדֹת וַיִּרֶב הָעָם וַיַּעַצְמוּ מְאֹד׃&nbsp; <b>א,כא</b>

וַיְהִי כִּי־יָרְאוּ הַמְיַלְּדֹת אֶת־הָאֱלֹהִים וַיַּעַשׂ לָהֶם

בָּתִּים׃&nbsp; <b>א,כב</b>&nbsp;וַיְצַו פַּרְעֹה לְכָל־עַמּוֹ לֵאמֹר&nbsp;

כָּל־הַבֵּן הַיִּלּוֹד הַיְאֹרָה תַּשְׁלִיכֻהוּ וְכָל־הַבַּת תְּחַיּוּן׃&nbsp;&nbsp;{פ}</p>
<p><b>ב,א</b>&nbsp;וַיֵּלֶךְ אִישׁ מִבֵּית לֵוִי וַיִּקַּח אֶת־בַּת־לֵוִי׃&nbsp; <b>ב,ב</b>&nbsp;וַתַּהַר

הָאִשָּׁה וַתֵּלֶד בֵּן וַתֵּרֶא אֹתוֹ כִּי־טוֹב הוּא וַתִּצְפְּנֵהוּ שְׁלֹשָׁה

יְרָחִים׃&nbsp; <b>ב,ג</b>&nbsp;וְלֹא־יָכְלָה עוֹד הַצְּפִינוֹ וַתִּקַּח־לוֹ תֵּבַת

גֹּמֶא וַתַּחְמְרָה בַחֵמָר וּבַזָּפֶת וַתָּשֶׂם בָּהּ אֶת־הַיֶּלֶד וַתָּשֶׂם

בַּסּוּף עַל־שְׂפַת הַיְאֹר׃&nbsp; <b>ב,ד</b>&nbsp;וַתֵּתַצַּב אֲחֹתוֹ מֵרָחֹק

לְדֵעָה מַה־יֵּעָשֶׂה לוֹ׃&nbsp; <b>ב,ה</b>&nbsp;וַתֵּרֶד בַּת־פַּרְעֹה לִרְחֹץ

עַל־הַיְאֹר וְנַעֲרֹתֶיהָ הֹלְכֹת עַל־יַד הַיְאֹר וַתֵּרֶא אֶת־הַתֵּבָה

בְּתוֹךְ הַסּוּף וַתִּשְׁלַח אֶת־אֲמָתָהּ וַתִּקָּחֶהָ׃&nbsp; <b>ב,ו</b>

וַתִּפְתַּח וַתִּרְאֵהוּ אֶת־הַיֶּלֶד וְהִנֵּה־נַעַר בֹּכֶה וַתַּחְמֹל עָלָיו

וַתֹּאמֶר מִיַּלְדֵי הָעִבְרִים זֶה׃&nbsp; <b>ב,ז</b>&nbsp;וַתֹּאמֶר אֲחֹתוֹ

אֶל־בַּת־פַּרְעֹה הַאֵלֵךְ וְקָרָאתִי לָךְ אִשָּׁה מֵינֶקֶת מִן הָעִבְרִיֹּת

וְתֵינִק לָךְ אֶת־הַיָּלֶד׃&nbsp; <b>ב,ח</b>&nbsp;וַתֹּאמֶר־לָהּ בַּת־פַּרְעֹה לֵכִי

וַתֵּלֶךְ הָעַלְמָה וַתִּקְרָא אֶת־אֵם הַיָּלֶד׃&nbsp; <b>ב,ט</b>&nbsp;וַתֹּאמֶר

לָהּ בַּת־פַּרְעֹה הֵילִיכִי אֶת־הַיֶּלֶד הַזֶּה וְהֵינִקִהוּ לִי וַאֲנִי

אֶתֵּן אֶת־שְׂכָרֵךְ וַתִּקַּח הָאִשָּׁה הַיֶּלֶד וַתְּנִיקֵהוּ׃&nbsp; <b>ב,י</b>

וַיִּגְדַּל הַיֶּלֶד וַתְּבִאֵהוּ לְבַת־פַּרְעֹה וַיְהִי־לָהּ לְבֵן וַתִּקְרָא

שְׁמוֹ מֹשֶׁה וַתֹּאמֶר כִּי מִן־הַמַּיִם מְשִׁיתִהוּ׃&nbsp; <b>ב,יא</b>

וַיְהִי בַּיָּמִים הָהֵם וַיִּגְדַּל מֹשֶׁה וַיֵּצֵא אֶל־אֶחָיו וַיַּרְא

בְּסִבְלֹתָם וַיַּרְא אִישׁ מִצְרִי מַכֶּה אִישׁ־עִבְרִי מֵאֶחָיו׃&nbsp; <b>ב,יב</b>

וַיִּפֶן כֹּה וָכֹה וַיַּרְא כִּי אֵין אִישׁ וַיַּךְ אֶת־הַמִּצְרִי

וַיִּטְמְנֵהוּ בַּחוֹל׃&nbsp; <b>ב,יג</b>&nbsp;וַיֵּצֵא בַּיּוֹם הַשֵּׁנִי וְהִנֵּה

שְׁנֵי־אֲנָשִׁים עִבְרִים נִצִּים וַיֹּאמֶר לָרָשָׁע לָמָּה תַכֶּה

רֵעֶךָ׃&nbsp; <b>ב,יד</b>&nbsp;וַיֹּאמֶר מִי שָׂמְךָ לְאִישׁ שַׂר וְשֹׁפֵט עָלֵינוּ

הַלְהָרְגֵנִי אַתָּה אֹמֵר כַּאֲשֶׁר הָרַגְתָּ אֶת־הַמִּצְרִי וַיִּירָא מֹשֶׁה

וַיֹּאמַר אָכֵן נוֹדַע הַדָּבָר׃&nbsp; <b>ב,טו</b>&nbsp;וַיִּשְׁמַע פַּרְעֹה

אֶת־הַדָּבָר הַזֶּה וַיְבַקֵּשׁ לַהֲרֹג אֶת־מֹשֶׁה וַיִּבְרַח מֹשֶׁה מִפְּנֵי

פַרְעֹה וַיֵּשֶׁב בְּאֶרֶץ־מִדְיָן וַיֵּשֶׁב עַל־הַבְּאֵר׃&nbsp; <b>ב,טז</b>

וּלְכֹהֵן מִדְיָן שֶׁבַע בָּנוֹת וַתָּבֹאנָה וַתִּדְלֶנָה וַתְּמַלֶּאנָה

אֶת־הָרְהָטִים לְהַשְׁקוֹת צֹאן אֲבִיהֶן׃&nbsp; <b>ב,יז</b>&nbsp;וַיָּבֹאוּ הָרֹעִים

וַיְגָרְשׁוּם וַיָּקָם מֹשֶׁה וַיּוֹשִׁעָן וַיַּשְׁקְ אֶת־צֹאנָם׃&nbsp; <b>ב,יח</b>

וַתָּבֹאנָה אֶל־רְעוּאֵל אֲבִיהֶן וַיֹּאמֶר מַדּוּעַ מִהַרְתֶּן בֹּא

הַיּוֹם׃&nbsp; <b>ב,יט</b>&nbsp;וַתֹּאמַרְןָ אִישׁ מִצְרִי הִצִּילָנוּ מִיַּד

הָרֹעִים וְגַם־דָּלֹה דָלָה לָנוּ וַיַּשְׁקְ אֶת־הַצֹּאן׃&nbsp; <b>ב,כ</b>

וַיֹּאמֶר אֶל־בְּנֹתָיו וְאַיּוֹ לָמָּה זֶּה עֲזַבְתֶּן אֶת־הָאִישׁ קִרְאֶן לוֹ

וְיֹאכַל לָחֶם׃&nbsp; <b>ב,כא</b>&nbsp;וַיּוֹאֶל מֹשֶׁה לָשֶׁבֶת אֶת־הָאִישׁ

וַיִּתֵּן אֶת־צִפֹּרָה בִתּוֹ לְמֹשֶׁה׃&nbsp; <b>ב,כב</b>&nbsp;וַתֵּלֶד בֵּן

וַיִּקְרָא אֶת־שְׁמוֹ גֵּרְשֹׁם&nbsp; כִּי אָמַר גֵּר הָיִיתִי בְּאֶרֶץ

נָכְרִיָּה׃&nbsp;&nbsp;{פ}</p>
<p><b>ב,כג</b>&nbsp;וַיְהִי בַיָּמִים הָרַבִּים הָהֵם וַיָּמָת מֶלֶךְ מִצְרַיִם וַיֵּאָנְחוּ

בְנֵי־יִשְׂרָאֵל מִן־הָעֲבֹדָה וַיִּזְעָקוּ וַתַּעַל שַׁוְעָתָם אֶל־הָאֱלֹהִים

מִן־הָעֲבֹדָה׃&nbsp; <b>ב,כד</b>&nbsp;וַיִּשְׁמַע אֱלֹהִים אֶת־נַאֲקָתָם וַיִּזְכֹּר

אֱלֹהִים אֶת־בְּרִיתוֹ אֶת־אַבְרָהָם אֶת־יִצְחָק וְאֶת־יַעֲקֹב׃&nbsp; <b>ב,כה</b>

וַיַּרְא אֱלֹהִים אֶת־בְּנֵי יִשְׂרָאֵל וַיֵּדַע אֱלֹהִים׃&nbsp;&nbsp;{ס}</p>
<p><b>ג,א</b>&nbsp;וּמֹשֶׁה הָיָה רֹעֶה אֶת־צֹאן יִתְרוֹ חֹתְנוֹ כֹּהֵן מִדְיָן וַיִּנְהַג אֶת־הַצֹּאן אַחַר

הַמִּדְבָּר וַיָּבֹא אֶל־הַר הָאֱלֹהִים חֹרֵבָה׃&nbsp; <b>ג,ב</b>&nbsp;וַיֵּרָא

מַלְאַךְ יְהוָה אֵלָיו בְּלַבַּת־אֵשׁ מִתּוֹךְ הַסְּנֶה וַיַּרְא וְהִנֵּה

הַסְּנֶה בֹּעֵר בָּאֵשׁ וְהַסְּנֶה אֵינֶנּוּ אֻכָּל׃&nbsp; <b>ג,ג</b>&nbsp;וַיֹּאמֶר

מֹשֶׁה אָסֻרָה־נָּא וְאֶרְאֶה אֶת־הַמַּרְאֶה הַגָּדֹל הַזֶּה&nbsp; מַדּוּעַ

לֹא־יִבְעַר הַסְּנֶה׃&nbsp; <b>ג,ד</b>&nbsp;וַיַּרְא יְהוָה כִּי סָר לִרְאוֹת

וַיִּקְרָא אֵלָיו אֱלֹהִים מִתּוֹךְ הַסְּנֶה וַיֹּאמֶר מֹשֶׁה מֹשֶׁה וַיֹּאמֶר

הִנֵּנִי׃&nbsp; <b>ג,ה</b>&nbsp;וַיֹּאמֶר אַל־תִּקְרַב הֲלֹם שַׁל־נְעָלֶיךָ מֵעַל

רַגְלֶיךָ כִּי הַמָּקוֹם אֲשֶׁר אַתָּה עוֹמֵד עָלָיו אַדְמַת־קֹדֶשׁ הוּא׃&nbsp;
<b>ג,ו</b>&nbsp;וַיֹּאמֶר אָנֹכִי אֱלֹהֵי אָבִיךָ אֱלֹהֵי אַבְרָהָם אֱלֹהֵי יִצְחָק

וֵאלֹהֵי יַעֲקֹב וַיַּסְתֵּר מֹשֶׁה פָּנָיו כִּי יָרֵא מֵהַבִּיט

אֶל־הָאֱלֹהִים׃&nbsp; <b>ג,ז</b>&nbsp;וַיֹּאמֶר יְהוָה רָאֹה רָאִיתִי אֶת־עֳנִי

עַמִּי אֲשֶׁר בְּמִצְרָיִם וְאֶת־צַעֲקָתָם שָׁמַעְתִּי מִפְּנֵי נֹגְשָׂיו כִּי

יָדַעְתִּי אֶת־מַכְאֹבָיו׃&nbsp; <b>ג,ח</b>&nbsp;וָאֵרֵד לְהַצִּילוֹ מִיַּד

מִצְרַיִם וּלְהַעֲלֹתוֹ מִן־הָאָרֶץ הַהִוא אֶל־אֶרֶץ טוֹבָה וּרְחָבָה אֶל־אֶרֶץ

זָבַת חָלָב וּדְבָשׁ אֶל־מְקוֹם הַכְּנַעֲנִי וְהַחִתִּי וְהָאֱמֹרִי

וְהַפְּרִזִּי וְהַחִוִּי וְהַיְבוּסִי׃&nbsp; <b>ג,ט</b>&nbsp;וְעַתָּה הִנֵּה צַעֲקַת

בְּנֵי־יִשְׂרָאֵל בָּאָה אֵלָי וְגַם־רָאִיתִי אֶת־הַלַּחַץ אֲשֶׁר מִצְרַיִם

לֹחֲצִים אֹתָם׃&nbsp; <b>ג,י</b>&nbsp;וְעַתָּה לְכָה וְאֶשְׁלָחֲךָ אֶל־פַּרְעֹה

וְהוֹצֵא אֶת־עַמִּי בְנֵי־יִשְׂרָאֵל מִמִּצְרָיִם׃&nbsp; <b>ג,יא</b>&nbsp;וַיֹּאמֶר

מֹשֶׁה אֶל־הָאֱלֹהִים מִי אָנֹכִי כִּי אֵלֵךְ אֶל־פַּרְעֹה וְכִי אוֹצִיא

אֶת־בְּנֵי יִשְׂרָאֵל מִמִּצְרָיִם׃&nbsp; <b>ג,יב</b>&nbsp;וַיֹּאמֶר כִּי־אֶהְיֶה

עִמָּךְ וְזֶה־לְּךָ הָאוֹת כִּי אָנֹכִי שְׁלַחְתִּיךָ&nbsp; בְּהוֹצִיאֲךָ

אֶת־הָעָם מִמִּצְרַיִם תַּעַבְדוּן אֶת־הָאֱלֹהִים עַל הָהָר הַזֶּה׃&nbsp; <b>ג,יג</b>

וַיֹּאמֶר מֹשֶׁה אֶל־הָאֱלֹהִים הִנֵּה אָנֹכִי בָא אֶל־בְּנֵי יִשְׂרָאֵל

וְאָמַרְתִּי לָהֶם אֱלֹהֵי אֲבוֹתֵיכֶם שְׁלָחַנִי אֲלֵיכֶם וְאָמְרוּ־לִי

מַה־שְּׁמוֹ מָה אֹמַר אֲלֵהֶם׃&nbsp; <b>ג,יד</b>&nbsp;וַיֹּאמֶר אֱלֹהִים אֶל־מֹשֶׁה

אֶהְיֶה אֲשֶׁר אֶהְיֶה וַיֹּאמֶר כֹּה תֹאמַר לִבְנֵי יִשְׂרָאֵל אֶהְיֶה

שְׁלָחַנִי אֲלֵיכֶם׃&nbsp; <b>ג,טו</b>&nbsp;וַיֹּאמֶר עוֹד אֱלֹהִים אֶל־מֹשֶׁה

כֹּה־תֹאמַר אֶל־בְּנֵי יִשְׂרָאֵל יְהוָה אֱלֹהֵי אֲבֹתֵיכֶם אֱלֹהֵי אַבְרָהָם

אֱלֹהֵי יִצְחָק וֵאלֹהֵי יַעֲקֹב שְׁלָחַנִי אֲלֵיכֶם זֶה־שְּׁמִי לְעֹלָם וְזֶה

זִכְרִי לְדֹר דֹּר׃&nbsp; <b>ג,טז</b>&nbsp;לֵךְ וְאָסַפְתָּ אֶת־זִקְנֵי יִשְׂרָאֵל

וְאָמַרְתָּ אֲלֵהֶם יְהוָה אֱלֹהֵי אֲבֹתֵיכֶם נִרְאָה אֵלַי אֱלֹהֵי אַבְרָהָם

יִצְחָק וְיַעֲקֹב לֵאמֹר&nbsp; פָּקֹד פָּקַדְתִּי אֶתְכֶם וְאֶת־הֶעָשׂוּי לָכֶם

בְּמִצְרָיִם׃&nbsp; <b>ג,יז</b>&nbsp;וָאֹמַר אַעֲלֶה אֶתְכֶם מֵעֳנִי מִצְרַיִם

אֶל־אֶרֶץ הַכְּנַעֲנִי וְהַחִתִּי וְהָאֱמֹרִי וְהַפְּרִזִּי וְהַחִוִּי

וְהַיְבוּסִי אֶל־אֶרֶץ זָבַת חָלָב וּדְבָשׁ׃&nbsp; <b>ג,יח</b>&nbsp;וְשָׁמְעוּ

לְקֹלֶךָ וּבָאתָ אַתָּה וְזִקְנֵי יִשְׂרָאֵל אֶל־מֶלֶךְ מִצְרַיִם וַאֲמַרְתֶּם

אֵלָיו יְהוָה אֱלֹהֵי הָעִבְרִיִּים נִקְרָה עָלֵינוּ וְעַתָּה נֵלְכָה־נָּא

דֶּרֶךְ שְׁלֹשֶׁת יָמִים בַּמִּדְבָּר וְנִזְבְּחָה לַיהוָה אֱלֹהֵינוּ׃&nbsp; <b>ג,יט</b>

וַאֲנִי יָדַעְתִּי כִּי לֹא־יִתֵּן אֶתְכֶם מֶלֶךְ מִצְרַיִם לַהֲלֹךְ&nbsp;

וְלֹא בְּיָד חֲזָקָה׃&nbsp; <b>ג,כ</b>&nbsp;וְשָׁלַחְתִּי אֶת־יָדִי וְהִכֵּיתִי

אֶת־מִצְרַיִם בְּכֹל נִפְלְאֹתַי אֲשֶׁר אֶעֱשֶׂה בְּקִרְבּוֹ וְאַחֲרֵי־כֵן

יְשַׁלַּח אֶתְכֶם׃&nbsp; <b>ג,כא</b>&nbsp;וְנָתַתִּי אֶת־חֵן הָעָם־הַזֶּה בְּעֵינֵי

מִצְרָיִם וְהָיָה כִּי תֵלֵכוּן לֹא תֵלְכוּ רֵיקָם׃&nbsp; <b>ג,כב</b>

וְשָׁאֲלָה אִשָּׁה מִשְּׁכֶנְתָּהּ וּמִגָּרַת בֵּיתָהּ כְּלֵי־כֶסֶף וּכְלֵי

זָהָב וּשְׂמָלֹת וְשַׂמְתֶּם עַל־בְּנֵיכֶם וְעַל־בְּנֹתֵיכֶם וְנִצַּלְתֶּם

אֶת־מִצְרָיִם׃&nbsp; <b>ד,א</b>&nbsp;וַיַּעַן מֹשֶׁה וַיֹּאמֶר וְהֵן לֹא־יַאֲמִינוּ

לִי וְלֹא יִשְׁמְעוּ בְּקֹלִי&nbsp; כִּי יֹאמְרוּ לֹא־נִרְאָה אֵלֶיךָ

יְהוָה׃&nbsp; <b>ד,ב</b>&nbsp;וַיֹּאמֶר אֵלָיו יְהוָה מזה (מַה־זֶּה) בְיָדֶךָ

וַיֹּאמֶר מַטֶּה׃&nbsp; <b>ד,ג</b>&nbsp;וַיֹּאמֶר הַשְׁלִיכֵהוּ אַרְצָה

וַיַּשְׁלִכֵהוּ אַרְצָה וַיְהִי לְנָחָשׁ וַיָּנָס מֹשֶׁה מִפָּנָיו׃&nbsp; <b>ד,ד</b>

וַיֹּאמֶר יְהוָה אֶל־מֹשֶׁה שְׁלַח יָדְךָ וֶאֱחֹז בִּזְנָבוֹ וַיִּשְׁלַח יָדוֹ

וַיַּחֲזֶק בּוֹ וַיְהִי לְמַטֶּה בְּכַפּוֹ׃&nbsp; <b>ד,ה</b>&nbsp;לְמַעַן יַאֲמִינוּ

כִּי־נִרְאָה אֵלֶיךָ יְהוָה אֱלֹהֵי אֲבֹתָם&nbsp; אֱלֹהֵי אַבְרָהָם אֱלֹהֵי

יִצְחָק וֵאלֹהֵי יַעֲקֹב׃&nbsp; <b>ד,ו</b>&nbsp;וַיֹּאמֶר יְהוָה לוֹ עוֹד הָבֵא־נָא

יָדְךָ בְּחֵיקֶךָ וַיָּבֵא יָדוֹ בְּחֵיקוֹ וַיּוֹצִאָהּ וְהִנֵּה יָדוֹ

מְצֹרַעַת כַּשָּׁלֶג׃&nbsp; <b>ד,ז</b>&nbsp;וַיֹּאמֶר הָשֵׁב יָדְךָ אֶל־חֵיקֶךָ

וַיָּשֶׁב יָדוֹ אֶל־חֵיקוֹ וַיּוֹצִאָהּ מֵחֵיקוֹ וְהִנֵּה־שָׁבָה

כִּבְשָׂרוֹ׃&nbsp; <b>ד,ח</b>&nbsp;וְהָיָה אִם־לֹא יַאֲמִינוּ לָךְ וְלֹא יִשְׁמְעוּ

לְקֹל הָאֹת הָרִאשׁוֹן וְהֶאֱמִינוּ לְקֹל הָאֹת הָאַחֲרוֹן׃&nbsp; <b>ד,ט</b>

וְהָיָה אִם־לֹא יַאֲמִינוּ גַּם לִשְׁנֵי הָאֹתוֹת הָאֵלֶּה וְלֹא יִשְׁמְעוּן

לְקֹלֶךָ וְלָקַחְתָּ מִמֵּימֵי הַיְאֹר וְשָׁפַכְתָּ הַיַּבָּשָׁה וְהָיוּ

הַמַּיִם אֲשֶׁר תִּקַּח מִן־הַיְאֹר וְהָיוּ לְדָם בַּיַּבָּשֶׁת׃&nbsp; <b>ד,י</b>

וַיֹּאמֶר מֹשֶׁה אֶל־יְהוָה בִּי אֲדֹנָי לֹא אִישׁ דְּבָרִים אָנֹכִי גַּם

מִתְּמוֹל גַּם מִשִּׁלְשֹׁם גַּם מֵאָז דַּבֶּרְךָ אֶל־עַבְדֶּךָ&nbsp; כִּי

כְבַד־פֶּה וּכְבַד לָשׁוֹן אָנֹכִי׃&nbsp; <b>ד,יא</b>&nbsp;וַיֹּאמֶר יְהוָה אֵלָיו

מִי שָׂם פֶּה לָאָדָם אוֹ מִי־יָשׂוּם אִלֵּם אוֹ חֵרֵשׁ אוֹ פִקֵּחַ אוֹ עִוֵּר

הֲלֹא אָנֹכִי יְהוָה׃&nbsp; <b>ד,יב</b>&nbsp;וְעַתָּה לֵךְ וְאָנֹכִי אֶהְיֶה

עִם־פִּיךָ וְהוֹרֵיתִיךָ אֲשֶׁר תְּדַבֵּר׃&nbsp; <b>ד,יג</b>&nbsp;וַיֹּאמֶר בִּי

אֲדֹנָי שְׁלַח־נָא בְּיַד־תִּשְׁלָח׃&nbsp; <b>ד,יד</b>&nbsp;וַיִּחַר־אַף יְהוָה בְּמֹשֶׁה

וַיֹּאמֶר הֲלֹא אַהֲרֹן אָחִיךָ הַלֵּוִי יָדַעְתִּי כִּי־דַבֵּר יְדַבֵּר הוּא

וְגַם הִנֵּה־הוּא יֹצֵא לִקְרָאתֶךָ וְרָאֲךָ וְשָׂמַח בְּלִבּוֹ׃&nbsp; <b>ד,טו</b>

וְדִבַּרְתָּ אֵלָיו וְשַׂמְתָּ אֶת־הַדְּבָרִים בְּפִיו וְאָנֹכִי אֶהְיֶה

עִם־פִּיךָ וְעִם־פִּיהוּ וְהוֹרֵיתִי אֶתְכֶם אֵת אֲשֶׁר תַּעֲשׂוּן׃&nbsp; <b>ד,טז</b>

וְדִבֶּר־הוּא לְךָ אֶל־הָעָם וְהָיָה הוּא יִהְיֶה־לְּךָ לְפֶה וְאַתָּה

תִּהְיֶה־לּוֹ לֵאלֹהִים׃&nbsp; <b>ד,יז</b>&nbsp;וְאֶת־הַמַּטֶּה הַזֶּה תִּקַּח

בְּיָדֶךָ אֲשֶׁר תַּעֲשֶׂה־בּוֹ אֶת־הָאֹתֹת׃&nbsp;&nbsp;{פ}</p>
<p><b>ד,יח</b>&nbsp;וַיֵּלֶךְ מֹשֶׁה וַיָּשָׁב אֶל־יֶתֶר חֹתְנוֹ וַיֹּאמֶר לוֹ אֵלְכָה נָּא וְאָשׁוּבָה

אֶל־אַחַי אֲשֶׁר־בְּמִצְרַיִם וְאֶרְאֶה הַעוֹדָם חַיִּים וַיֹּאמֶר יִתְרוֹ

לְמֹשֶׁה לֵךְ לְשָׁלוֹם׃&nbsp; <b>ד,יט</b>&nbsp;וַיֹּאמֶר יְהוָה אֶל־מֹשֶׁה

בְּמִדְיָן לֵךְ שֻׁב מִצְרָיִם&nbsp; כִּי־מֵתוּ כָּל־הָאֲנָשִׁים הַמְבַקְשִׁים

אֶת־נַפְשֶׁךָ׃&nbsp; <b>ד,כ</b>&nbsp;וַיִּקַּח מֹשֶׁה אֶת־אִשְׁתּוֹ וְאֶת־בָּנָיו

וַיַּרְכִּבֵם עַל־הַחֲמֹר וַיָּשָׁב אַרְצָה מִצְרָיִם וַיִּקַּח מֹשֶׁה

אֶת־מַטֵּה הָאֱלֹהִים בְּיָדוֹ׃&nbsp; <b>ד,כא</b>&nbsp;וַיֹּאמֶר יְהוָה אֶל־מֹשֶׁה

בְּלֶכְתְּךָ לָשׁוּב מִצְרַיְמָה רְאֵה כָּל־הַמֹּפְתִים אֲשֶׁר־שַׂמְתִּי

בְיָדֶךָ וַעֲשִׂיתָם לִפְנֵי פַרְעֹה וַאֲנִי אֲחַזֵּק אֶת־לִבּוֹ וְלֹא

יְשַׁלַּח אֶת־הָעָם׃&nbsp; <b>ד,כב</b>&nbsp;וְאָמַרְתָּ אֶל־פַּרְעֹה&nbsp; כֹּה

אָמַר יְהוָה בְּנִי בְכֹרִי יִשְׂרָאֵל׃&nbsp; <b>ד,כג</b>&nbsp;וָאֹמַר אֵלֶיךָ

שַׁלַּח אֶת־בְּנִי וְיַעַבְדֵנִי וַתְּמָאֵן לְשַׁלְּחוֹ הִנֵּה אָנֹכִי הֹרֵג

אֶת־בִּנְךָ בְּכֹרֶךָ׃&nbsp; <b>ד,כד</b>&nbsp;וַיְהִי בַדֶּרֶךְ בַּמָּלוֹן

וַיִּפְגְּשֵׁהוּ יְהוָה וַיְבַקֵּשׁ הֲמִיתוֹ׃&nbsp; <b>ד,כה</b>&nbsp;וַתִּקַּח

צִפֹּרָה צֹר וַתִּכְרֹת אֶת־עָרְלַת בְּנָהּ וַתַּגַּע לְרַגְלָיו וַתֹּאמֶר כִּי

חֲתַן־דָּמִים אַתָּה לִי׃&nbsp; <b>ד,כו</b>&nbsp;וַיִּרֶף מִמֶּנּוּ אָז אָמְרָה

חֲתַן דָּמִים לַמּוּלֹת׃&nbsp;&nbsp;{פ}</p>
<p><b>ד,כז</b>&nbsp;וַיֹּאמֶר יְהוָה אֶל־אַהֲרֹן לֵךְ לִקְרַאת מֹשֶׁה הַמִּדְבָּרָה וַיֵּלֶךְ

וַיִּפְגְּשֵׁהוּ בְּהַר הָאֱלֹהִים וַיִּשַּׁק־לוֹ׃&nbsp; <b>ד,כח</b>&nbsp;וַיַּגֵּד

מֹשֶׁה לְאַהֲרֹן אֵת כָּל־דִּבְרֵי יְהוָה אֲשֶׁר שְׁלָחוֹ וְאֵת כָּל־הָאֹתֹת

אֲשֶׁר צִוָּהוּ׃&nbsp; <b>ד,כט</b>&nbsp;וַיֵּלֶךְ מֹשֶׁה וְאַהֲרֹן וַיַּאַסְפוּ

אֶת־כָּל־זִקְנֵי בְּנֵי יִשְׂרָאֵל׃&nbsp; <b>ד,ל</b>&nbsp;וַיְדַבֵּר אַהֲרֹן אֵת

כָּל־הַדְּבָרִים אֲשֶׁר־דִּבֶּר יְהוָה אֶל־מֹשֶׁה וַיַּעַשׂ הָאֹתֹת לְעֵינֵי

הָעָם׃&nbsp; <b>ד,לא</b>&nbsp;וַיַּאֲמֵן הָעָם וַיִּשְׁמְעוּ כִּי־פָקַד יְהוָה

אֶת־בְּנֵי יִשְׂרָאֵל וְכִי רָאָה אֶת־עָנְיָם וַיִּקְּדוּ

וַיִּשְׁתַּחֲווּ׃&nbsp; <b>ה,א</b>&nbsp;וְאַחַר בָּאוּ מֹשֶׁה וְאַהֲרֹן וַיֹּאמְרוּ

אֶל־פַּרְעֹה&nbsp; כֹּה־אָמַר יְהוָה אֱלֹהֵי יִשְׂרָאֵל שַׁלַּח אֶת־עַמִּי

וְיָחֹגּוּ לִי בַּמִּדְבָּר׃&nbsp; <b>ה,ב</b>&nbsp;וַיֹּאמֶר פַּרְעֹה מִי יְהוָה

אֲשֶׁר אֶשְׁמַע בְּקֹלוֹ לְשַׁלַּח אֶת־יִשְׂרָאֵל&nbsp; לֹא יָדַעְתִּי

אֶת־יְהוָה וְגַם אֶת־יִשְׂרָאֵל לֹא אֲשַׁלֵּחַ׃&nbsp; <b>ה,ג</b>&nbsp;וַיֹּאמְרוּ

אֱלֹהֵי הָעִבְרִים נִקְרָא עָלֵינוּ נֵלְכָה נָּא דֶּרֶךְ שְׁלֹשֶׁת יָמִים

בַּמִּדְבָּר וְנִזְבְּחָה לַיהוָה אֱלֹהֵינוּ פֶּן־יִפְגָּעֵנוּ בַּדֶּבֶר אוֹ

בֶחָרֶב׃&nbsp; <b>ה,ד</b>&nbsp;וַיֹּאמֶר אֲלֵהֶם מֶלֶךְ מִצְרַיִם לָמָּה מֹשֶׁה

וְאַהֲרֹן תַּפְרִיעוּ אֶת־הָעָם מִמַּעֲשָׂיו לְכוּ לְסִבְלֹתֵיכֶם׃&nbsp; <b>ה,ה</b>

וַיֹּאמֶר פַּרְעֹה הֵן־רַבִּים עַתָּה עַם הָאָרֶץ וְהִשְׁבַּתֶּם אֹתָם

מִסִּבְלֹתָם׃&nbsp; <b>ה,ו</b>&nbsp;וַיְצַו פַּרְעֹה בַּיּוֹם הַהוּא

אֶת־הַנֹּגְשִׂים בָּעָם וְאֶת־שֹׁטְרָיו לֵאמֹר׃&nbsp; <b>ה,ז</b>&nbsp;לֹא תֹאסִפוּן

לָתֵת תֶּבֶן לָעָם לִלְבֹּן הַלְּבֵנִים כִּתְמוֹל שִׁלְשֹׁם&nbsp; הֵם יֵלְכוּ

וְקֹשְׁשׁוּ לָהֶם תֶּבֶן׃&nbsp; <b>ה,ח</b>&nbsp;וְאֶת־מַתְכֹּנֶת הַלְּבֵנִים אֲשֶׁר

הֵם עֹשִׂים תְּמוֹל שִׁלְשֹׁם תָּשִׂימוּ עֲלֵיהֶם לֹא תִגְרְעוּ מִמֶּנּוּ&nbsp;

כִּי־נִרְפִּים הֵם עַל־כֵּן הֵם צֹעֲקִים לֵאמֹר נֵלְכָה נִזְבְּחָה

לֵאלֹהֵינוּ׃&nbsp; <b>ה,ט</b>&nbsp;תִּכְבַּד הָעֲבֹדָה עַל־הָאֲנָשִׁים

וְיַעֲשׂוּ־בָהּ וְאַל־יִשְׁעוּ בְּדִבְרֵי־שָׁקֶר׃&nbsp; <b>ה,י</b>&nbsp;וַיֵּצְאוּ

נֹגְשֵׂי הָעָם וְשֹׁטְרָיו וַיֹּאמְרוּ אֶל־הָעָם לֵאמֹר&nbsp; כֹּה אָמַר

פַּרְעֹה אֵינֶנִּי נֹתֵן לָכֶם תֶּבֶן׃&nbsp; <b>ה,יא</b>&nbsp;אַתֶּם לְכוּ קְחוּ

לָכֶם תֶּבֶן מֵאֲשֶׁר תִּמְצָאוּ&nbsp; כִּי אֵין נִגְרָע מֵעֲבֹדַתְכֶם דָּבָר׃&nbsp;
<b>ה,יב</b>&nbsp;וַיָּפֶץ הָעָם בְּכָל־אֶרֶץ מִצְרָיִם לְקֹשֵׁשׁ קַשׁ

לַתֶּבֶן׃&nbsp; <b>ה,יג</b>&nbsp;וְהַנֹּגְשִׂים אָצִים לֵאמֹר&nbsp; כַּלּוּ

מַעֲשֵׂיכֶם דְּבַר־יוֹם בְּיוֹמוֹ כַּאֲשֶׁר בִּהְיוֹת הַתֶּבֶן׃&nbsp; <b>ה,יד</b>

וַיֻּכּוּ שֹׁטְרֵי בְּנֵי יִשְׂרָאֵל אֲשֶׁר־שָׂמוּ עֲלֵהֶם נֹגְשֵׂי פַרְעֹה

לֵאמֹר&nbsp; מַדּוּעַ לֹא כִלִּיתֶם חָקְכֶם לִלְבֹּן כִּתְמוֹל שִׁלְשֹׁם

גַּם־תְּמוֹל גַּם־הַיּוֹם׃&nbsp; <b>ה,טו</b>&nbsp;וַיָּבֹאוּ שֹׁטְרֵי בְּנֵי

יִשְׂרָאֵל וַיִּצְעֲקוּ אֶל־פַּרְעֹה לֵאמֹר&nbsp; לָמָּה תַעֲשֶׂה כֹה

לַעֲבָדֶיךָ׃&nbsp; <b>ה,טז</b>&nbsp;תֶּבֶן אֵין נִתָּן לַעֲבָדֶיךָ וּלְבֵנִים

אֹמְרִים לָנוּ עֲשׂוּ וְהִנֵּה עֲבָדֶיךָ מֻכִּים וְחָטָאת עַמֶּךָ׃&nbsp; <b>ה,יז</b>

וַיֹּאמֶר נִרְפִּים אַתֶּם נִרְפִּים עַל־כֵּן אַתֶּם אֹמְרִים נֵלְכָה

נִזְבְּחָה לַיהוָה׃&nbsp; <b>ה,יח</b>&nbsp;וְעַתָּה לְכוּ עִבְדוּ וְתֶבֶן

לֹא־יִנָּתֵן לָכֶם וְתֹכֶן לְבֵנִים תִּתֵּנוּ׃&nbsp; <b>ה,יט</b>&nbsp;וַיִּרְאוּ

שֹׁטְרֵי בְנֵי־יִשְׂרָאֵל אֹתָם בְּרָע לֵאמֹר&nbsp; לֹא־תִגְרְעוּ מִלִּבְנֵיכֶם

דְּבַר־יוֹם בְּיוֹמוֹ׃&nbsp; <b>ה,כ</b>&nbsp;וַיִּפְגְּעוּ אֶת־מֹשֶׁה וְאֶת־אַהֲרֹן

נִצָּבִים לִקְרָאתָם בְּצֵאתָם מֵאֵת פַּרְעֹה׃&nbsp; <b>ה,כא</b>&nbsp;וַיֹּאמְרוּ

אֲלֵהֶם יֵרֶא יְהוָה עֲלֵיכֶם וְיִשְׁפֹּט&nbsp; אֲשֶׁר הִבְאַשְׁתֶּם

אֶת־רֵיחֵנוּ בְּעֵינֵי פַרְעֹה וּבְעֵינֵי עֲבָדָיו לָתֶת־חֶרֶב בְּיָדָם

לְהָרְגֵנוּ׃&nbsp; <b>ה,כב</b>&nbsp;וַיָּשָׁב מֹשֶׁה אֶל־יְהוָה וַיֹּאמַר&nbsp;

אֲדֹנָי לָמָה הֲרֵעֹתָה לָעָם הַזֶּה לָמָּה זֶּה שְׁלַחְתָּנִי׃&nbsp; <b>ה,כג</b>

וּמֵאָז בָּאתִי אֶל־פַּרְעֹה לְדַבֵּר בִּשְׁמֶךָ הֵרַע לָעָם הַזֶּה וְהַצֵּל

לֹא־הִצַּלְתָּ אֶת־עַמֶּךָ׃&nbsp; <b>ו,א</b>&nbsp;וַיֹּאמֶר יְהוָה אֶל־מֹשֶׁה עַתָּה

תִרְאֶה אֲשֶׁר אֶעֱשֶׂה לְפַרְעֹה&nbsp; כִּי בְיָד חֲזָקָה יְשַׁלְּחֵם וּבְיָד

חֲזָקָה יְגָרְשֵׁם מֵאַרְצוֹ׃&nbsp;&nbsp;{ס}</p>
<p><b>ו,ב</b>&nbsp;וַיְדַבֵּר אֱלֹהִים אֶל־מֹשֶׁה וַיֹּאמֶר אֵלָיו אֲנִי יְהוָה׃&nbsp; <b>ו,ג</b>&nbsp;וָאֵרָא

אֶל־אַבְרָהָם אֶל־יִצְחָק וְאֶל־יַעֲקֹב בְּאֵל שַׁדָּי וּשְׁמִי יְהוָה לֹא

נוֹדַעְתִּי לָהֶם׃&nbsp; <b>ו,ד</b>&nbsp;וְגַם הֲקִמֹתִי אֶת־בְּרִיתִי אִתָּם לָתֵת

לָהֶם אֶת־אֶרֶץ כְּנָעַן אֵת אֶרֶץ מְגֻרֵיהֶם אֲשֶׁר־גָּרוּ בָהּ׃&nbsp; <b>ו,ה</b>

וְגַם אֲנִי שָׁמַעְתִּי אֶת־נַאֲקַת בְּנֵי יִשְׂרָאֵל אֲשֶׁר מִצְרַיִם

מַעֲבִדִים אֹתָם וָאֶזְכֹּר אֶת־בְּרִיתִי׃&nbsp; <b>ו,ו</b>&nbsp;לָכֵן אֱמֹר

לִבְנֵי־יִשְׂרָאֵל אֲנִי יְהוָה וְהוֹצֵאתִי אֶתְכֶם מִתַּחַת סִבְלֹת מִצְרַיִם

וְהִצַּלְתִּי אֶתְכֶם מֵעֲבֹדָתָם וְגָאַלְתִּי אֶתְכֶם בִּזְרוֹעַ נְטוּיָה

וּבִשְׁפָטִים גְּדֹלִים׃&nbsp; <b>ו,ז</b>&nbsp;וְלָקַחְתִּי אֶתְכֶם לִי לְעָם

וְהָיִיתִי לָכֶם לֵאלֹהִים וִידַעְתֶּם כִּי אֲנִי יְהוָה אֱלֹהֵיכֶם הַמּוֹצִיא

אֶתְכֶם מִתַּחַת סִבְלוֹת מִצְרָיִם׃&nbsp; <b>ו,ח</b>&nbsp;וְהֵבֵאתִי אֶתְכֶם

אֶל־הָאָרֶץ אֲשֶׁר נָשָׂאתִי אֶת־יָדִי לָתֵת אֹתָהּ לְאַבְרָהָם לְיִצְחָק

וּלְיַעֲקֹב וְנָתַתִּי אֹתָהּ לָכֶם מוֹרָשָׁה אֲנִי יְהוָה׃&nbsp; <b>ו,ט</b>

וַיְדַבֵּר מֹשֶׁה כֵּן אֶל־בְּנֵי יִשְׂרָאֵל וְלֹא שָׁמְעוּ אֶל־מֹשֶׁה מִקֹּצֶר

רוּחַ וּמֵעֲבֹדָה קָשָׁה׃&nbsp;&nbsp;{פ}</p>
<p><b>ו,י</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>ו,יא</b>&nbsp;בֹּא דַבֵּר אֶל־פַּרְעֹה מֶלֶךְ מִצְרָיִם

וִישַׁלַּח אֶת־בְּנֵי־יִשְׂרָאֵל מֵאַרְצוֹ׃&nbsp; <b>ו,יב</b>&nbsp;וַיְדַבֵּר מֹשֶׁה

לִפְנֵי יְהוָה לֵאמֹר&nbsp; הֵן בְּנֵי־יִשְׂרָאֵל לֹא־שָׁמְעוּ אֵלַי וְאֵיךְ

יִשְׁמָעֵנִי פַרְעֹה וַאֲנִי עֲרַל שְׂפָתָיִם׃&nbsp;&nbsp;{פ}</p>
<p><b>ו,יג</b>&nbsp;וַיְדַבֵּר יְהוָה אֶל־מֹשֶׁה וְאֶל־אַהֲרֹן וַיְצַוֵּם אֶל־בְּנֵי יִשְׂרָאֵל וְאֶל־פַּרְעֹה

מֶלֶךְ מִצְרָיִם לְהוֹצִיא אֶת־בְּנֵי־יִשְׂרָאֵל מֵאֶרֶץ מִצְרָיִם׃&nbsp;&nbsp;{ס}</p>
<p><b>ו,יד</b>&nbsp;אֵלֶּה רָאשֵׁי בֵית־אֲבֹתָם&nbsp; בְּנֵי רְאוּבֵן בְּכֹר יִשְׂרָאֵל חֲנוֹךְ וּפַלּוּא

חֶצְרֹן וְכַרְמִי אֵלֶּה מִשְׁפְּחֹת רְאוּבֵן׃&nbsp; <b>ו,טו</b>&nbsp;וּבְנֵי

שִׁמְעוֹן יְמוּאֵל וְיָמִין וְאֹהַד וְיָכִין וְצֹחַר וְשָׁאוּל

בֶּן־הַכְּנַעֲנִית אֵלֶּה מִשְׁפְּחֹת שִׁמְעוֹן׃&nbsp; <b>ו,טז</b>&nbsp;וְאֵלֶּה

שְׁמוֹת בְּנֵי־לֵוִי לְתֹלְדֹתָם גֵּרְשׁוֹן וּקְהָת וּמְרָרִי וּשְׁנֵי חַיֵּי

לֵוִי שֶׁבַע וּשְׁלֹשִׁים וּמְאַת שָׁנָה׃&nbsp; <b>ו,יז</b>&nbsp;בְּנֵי גֵרְשׁוֹן

לִבְנִי וְשִׁמְעִי לְמִשְׁפְּחֹתָם׃&nbsp; <b>ו,יח</b>&nbsp;וּבְנֵי קְהָת עַמְרָם

וְיִצְהָר וְחֶבְרוֹן וְעֻזִּיאֵל וּשְׁנֵי חַיֵּי קְהָת שָׁלֹשׁ וּשְׁלֹשִׁים

וּמְאַת שָׁנָה׃&nbsp; <b>ו,יט</b>&nbsp;וּבְנֵי מְרָרִי מַחְלִי וּמוּשִׁי אֵלֶּה

מִשְׁפְּחֹת הַלֵּוִי לְתֹלְדֹתָם׃&nbsp; <b>ו,כ</b>&nbsp;וַיִּקַּח עַמְרָם

אֶת־יוֹכֶבֶד דֹּדָתוֹ לוֹ לְאִשָּׁה וַתֵּלֶד לוֹ אֶת־אַהֲרֹן וְאֶת־מֹשֶׁה

וּשְׁנֵי חַיֵּי עַמְרָם שֶׁבַע וּשְׁלֹשִׁים וּמְאַת שָׁנָה׃&nbsp; <b>ו,כא</b>

וּבְנֵי יִצְהָר קֹרַח וָנֶפֶג וְזִכְרִי׃&nbsp; <b>ו,כב</b>&nbsp;וּבְנֵי עֻזִּיאֵל

מִישָׁאֵל וְאֶלְצָפָן וְסִתְרִי׃&nbsp; <b>ו,כג</b>&nbsp;וַיִּקַּח אַהֲרֹן

אֶת־אֱלִישֶׁבַע בַּת־עַמִּינָדָב אֲחוֹת נַחְשׁוֹן לוֹ לְאִשָּׁה וַתֵּלֶד לוֹ

אֶת־נָדָב וְאֶת־אֲבִיהוּא אֶת־אֶלְעָזָר וְאֶת־אִיתָמָר׃&nbsp; <b>ו,כד</b>

וּבְנֵי קֹרַח אַסִּיר וְאֶלְקָנָה וַאֲבִיאָסָף אֵלֶּה מִשְׁפְּחֹת

הַקָּרְחִי׃&nbsp; <b>ו,כה</b>&nbsp;וְאֶלְעָזָר בֶּן־אַהֲרֹן לָקַח־לוֹ מִבְּנוֹת

פּוּטִיאֵל לוֹ לְאִשָּׁה וַתֵּלֶד לוֹ אֶת־פִּינְחָס אֵלֶּה רָאשֵׁי אֲבוֹת

הַלְוִיִּם לְמִשְׁפְּחֹתָם׃&nbsp; <b>ו,כו</b>&nbsp;הוּא אַהֲרֹן וּמֹשֶׁה אֲשֶׁר

אָמַר יְהוָה לָהֶם הוֹצִיאוּ אֶת־בְּנֵי יִשְׂרָאֵל מֵאֶרֶץ מִצְרַיִם

עַל־צִבְאֹתָם׃&nbsp; <b>ו,כז</b>&nbsp;הֵם הַמְדַבְּרִים אֶל־פַּרְעֹה

מֶלֶךְ־מִצְרַיִם לְהוֹצִיא אֶת־בְּנֵי־יִשְׂרָאֵל מִמִּצְרָיִם הוּא מֹשֶׁה

וְאַהֲרֹן׃&nbsp; <b>ו,כח</b>&nbsp;וַיְהִי בְּיוֹם דִּבֶּר יְהוָה אֶל־מֹשֶׁה בְּאֶרֶץ

מִצְרָיִם׃&nbsp;&nbsp;{ס}</p>
<p><b>ו,כט</b>&nbsp;וַיְדַבֵּר יְהוָה אֶל־מֹשֶׁה לֵּאמֹר אֲנִי יְהוָה דַּבֵּר אֶל־פַּרְעֹה מֶלֶךְ מִצְרַיִם

אֵת כָּל־אֲשֶׁר אֲנִי דֹּבֵר אֵלֶיךָ׃&nbsp; <b>ו,ל</b>&nbsp;וַיֹּאמֶר מֹשֶׁה לִפְנֵי

יְהוָה&nbsp; הֵן אֲנִי עֲרַל שְׂפָתַיִם וְאֵיךְ יִשְׁמַע אֵלַי פַּרְעֹה׃&nbsp;&nbsp;{פ}</p>
<p><b>ז,א</b>&nbsp;וַיֹּאמֶר יְהוָה אֶל־מֹשֶׁה רְאֵה נְתַתִּיךָ אֱלֹהִים לְפַרְעֹה וְאַהֲרֹן אָחִיךָ יִהְיֶה

נְבִיאֶךָ׃&nbsp; <b>ז,ב</b>&nbsp;אַתָּה תְדַבֵּר אֵת כָּל־אֲשֶׁר אֲצַוֶּךָּ

וְאַהֲרֹן אָחִיךָ יְדַבֵּר אֶל־פַּרְעֹה וְשִׁלַּח אֶת־בְּנֵי־יִשְׂרָאֵל

מֵאַרְצוֹ׃&nbsp; <b>ז,ג</b>&nbsp;וַאֲנִי אַקְשֶׁה אֶת־לֵב פַּרְעֹה וְהִרְבֵּיתִי

אֶת־אֹתֹתַי וְאֶת־מוֹפְתַי בְּאֶרֶץ מִצְרָיִם׃&nbsp; <b>ז,ד</b>&nbsp;וְלֹא־יִשְׁמַע

אֲלֵכֶם פַּרְעֹה וְנָתַתִּי אֶת־יָדִי בְּמִצְרָיִם וְהוֹצֵאתִי אֶת־צִבְאֹתַי

אֶת־עַמִּי בְנֵי־יִשְׂרָאֵל מֵאֶרֶץ מִצְרַיִם בִּשְׁפָטִים גְּדֹלִים׃&nbsp; <b>ז,ה</b>

וְיָדְעוּ מִצְרַיִם כִּי־אֲנִי יְהוָה בִּנְטֹתִי אֶת־יָדִי עַל־מִצְרָיִם

וְהוֹצֵאתִי אֶת־בְּנֵי־יִשְׂרָאֵל מִתּוֹכָם׃&nbsp; <b>ז,ו</b>&nbsp;וַיַּעַשׂ מֹשֶׁה

וְאַהֲרֹן כַּאֲשֶׁר צִוָּה יְהוָה אֹתָם כֵּן עָשׂוּ׃&nbsp; <b>ז,ז</b>&nbsp;וּמֹשֶׁה

בֶּן־שְׁמֹנִים שָׁנָה וְאַהֲרֹן בֶּן־שָׁלֹשׁ וּשְׁמֹנִים שָׁנָה בְּדַבְּרָם

אֶל־פַּרְעֹה׃&nbsp;&nbsp;{פ}</p>
<p><b>ז,ח</b>&nbsp;וַיֹּאמֶר יְהוָה אֶל־מֹשֶׁה וְאֶל־אַהֲרֹן לֵאמֹר׃&nbsp; <b>ז,ט</b>&nbsp;כִּי יְדַבֵּר אֲלֵכֶם

פַּרְעֹה לֵאמֹר תְּנוּ לָכֶם מוֹפֵת וְאָמַרְתָּ אֶל־אַהֲרֹן קַח אֶת־מַטְּךָ

וְהַשְׁלֵךְ לִפְנֵי־פַרְעֹה יְהִי לְתַנִּין׃&nbsp; <b>ז,י</b>&nbsp;וַיָּבֹא מֹשֶׁה

וְאַהֲרֹן אֶל־פַּרְעֹה וַיַּעֲשׂוּ כֵן כַּאֲשֶׁר צִוָּה יְהוָה וַיַּשְׁלֵךְ

אַהֲרֹן אֶת־מַטֵּהוּ לִפְנֵי פַרְעֹה וְלִפְנֵי עֲבָדָיו וַיְהִי

לְתַנִּין׃&nbsp; <b>ז,יא</b>&nbsp;וַיִּקְרָא גַּם־פַּרְעֹה לַחֲכָמִים

וְלַמְכַשְּׁפִים וַיַּעֲשׂוּ גַם־הֵם חַרְטֻמֵּי מִצְרַיִם בְּלַהֲטֵיהֶם

כֵּן׃&nbsp; <b>ז,יב</b>&nbsp;וַיַּשְׁלִיכוּ אִישׁ מַטֵּהוּ וַיִּהְיוּ לְתַנִּינִם

וַיִּבְלַע מַטֵּה־אַהֲרֹן אֶת־מַטֹּתָם׃&nbsp; <b>ז,יג</b>&nbsp;וַיֶּחֱזַק לֵב

פַּרְעֹה וְלֹא שָׁמַע אֲלֵהֶם&nbsp; כַּאֲשֶׁר דִּבֶּר יְהוָה׃&nbsp;&nbsp;{ס}</p>
<p><b>ז,יד</b>&nbsp;וַיֹּאמֶר יְהוָה אֶל־מֹשֶׁה כָּבֵד לֵב פַּרְעֹה מֵאֵן לְשַׁלַּח הָעָם׃&nbsp; <b>ז,טו</b>

לֵךְ אֶל־פַּרְעֹה בַּבֹּקֶר הִנֵּה יֹצֵא הַמַּיְמָה וְנִצַּבְתָּ לִקְרָאתוֹ

עַל־שְׂפַת הַיְאֹר וְהַמַּטֶּה אֲשֶׁר־נֶהְפַּךְ לְנָחָשׁ תִּקַּח

בְּיָדֶךָ׃&nbsp; <b>ז,טז</b>&nbsp;וְאָמַרְתָּ אֵלָיו יְהוָה אֱלֹהֵי הָעִבְרִים

שְׁלָחַנִי אֵלֶיךָ לֵאמֹר שַׁלַּח אֶת־עַמִּי וְיַעַבְדֻנִי בַּמִּדְבָּר

וְהִנֵּה לֹא־שָׁמַעְתָּ עַד־כֹּה׃&nbsp; <b>ז,יז</b>&nbsp;כֹּה אָמַר יְהוָה בְּזֹאת

תֵּדַע כִּי אֲנִי יְהוָה&nbsp; הִנֵּה אָנֹכִי מַכֶּה בַּמַּטֶּה אֲשֶׁר־בְּיָדִי

עַל־הַמַּיִם אֲשֶׁר בַּיְאֹר וְנֶהֶפְכוּ לְדָם׃&nbsp; <b>ז,יח</b>&nbsp;וְהַדָּגָה

אֲשֶׁר־בַּיְאֹר תָּמוּת וּבָאַשׁ הַיְאֹר וְנִלְאוּ מִצְרַיִם לִשְׁתּוֹת מַיִם

מִן־הַיְאֹר׃&nbsp;&nbsp;{ס}</p>
<p><b>ז,יט</b>&nbsp;וַיֹּאמֶר יְהוָה אֶל־מֹשֶׁה אֱמֹר אֶל־אַהֲרֹן קַח מַטְּךָ וּנְטֵה־יָדְךָ עַל־מֵימֵי

מִצְרַיִם עַל־נַהֲרֹתָם עַל־יְאֹרֵיהֶם וְעַל־אַגְמֵיהֶם וְעַל כָּל־מִקְוֵה

מֵימֵיהֶם וְיִהְיוּ־דָם וְהָיָה דָם בְּכָל־אֶרֶץ מִצְרַיִם וּבָעֵצִים

וּבָאֲבָנִים׃&nbsp; <b>ז,כ</b>&nbsp;וַיַּעֲשׂוּ־כֵן מֹשֶׁה וְאַהֲרֹן כַּאֲשֶׁר

צִוָּה יְהוָה וַיָּרֶם בַּמַּטֶּה וַיַּךְ אֶת־הַמַּיִם אֲשֶׁר בַּיְאֹר לְעֵינֵי

פַרְעֹה וּלְעֵינֵי עֲבָדָיו וַיֵּהָפְכוּ כָּל־הַמַּיִם אֲשֶׁר־בַּיְאֹר

לְדָם׃&nbsp; <b>ז,כא</b>&nbsp;וְהַדָּגָה אֲשֶׁר־בַּיְאֹר מֵתָה וַיִּבְאַשׁ הַיְאֹר

וְלֹא־יָכְלוּ מִצְרַיִם לִשְׁתּוֹת מַיִם מִן־הַיְאֹר וַיְהִי הַדָּם

בְּכָל־אֶרֶץ מִצְרָיִם׃&nbsp; <b>ז,כב</b>&nbsp;וַיַּעֲשׂוּ־כֵן חַרְטֻמֵּי מִצְרַיִם

בְּלָטֵיהֶם וַיֶּחֱזַק לֵב־פַּרְעֹה וְלֹא־שָׁמַע אֲלֵהֶם כַּאֲשֶׁר דִּבֶּר

יְהוָה׃&nbsp; <b>ז,כג</b>&nbsp;וַיִּפֶן פַּרְעֹה וַיָּבֹא אֶל־בֵּיתוֹ וְלֹא־שָׁת

לִבּוֹ גַּם־לָזֹאת׃&nbsp; <b>ז,כד</b>&nbsp;וַיַּחְפְּרוּ כָל־מִצְרַיִם סְבִיבֹת

הַיְאֹר מַיִם לִשְׁתּוֹת&nbsp; כִּי לֹא יָכְלוּ לִשְׁתֹּת מִמֵּימֵי הַיְאֹר׃&nbsp;
<b>ז,כה</b>&nbsp;וַיִּמָּלֵא שִׁבְעַת יָמִים אַחֲרֵי הַכּוֹת־יְהוָה

אֶת־הַיְאֹר׃&nbsp;&nbsp;{פ}</p>
<p><b>ז,כו</b>&nbsp;וַיֹּאמֶר יְהוָה אֶל־מֹשֶׁה בֹּא אֶל־פַּרְעֹה וְאָמַרְתָּ אֵלָיו כֹּה אָמַר יְהוָה

שַׁלַּח אֶת־עַמִּי וְיַעַבְדֻנִי׃&nbsp; <b>ז,כז</b>&nbsp;וְאִם־מָאֵן אַתָּה

לְשַׁלֵּחַ&nbsp; הִנֵּה אָנֹכִי נֹגֵף אֶת־כָּל־גְּבוּלְךָ

בַּצְפַרְדְּעִים׃&nbsp; <b>ז,כח</b>&nbsp;וְשָׁרַץ הַיְאֹר צְפַרְדְּעִים וְעָלוּ

וּבָאוּ בְּבֵיתֶךָ וּבַחֲדַר מִשְׁכָּבְךָ וְעַל־מִטָּתֶךָ וּבְבֵית עֲבָדֶיךָ

וּבְעַמֶּךָ וּבְתַנּוּרֶיךָ וּבְמִשְׁאֲרוֹתֶיךָ׃&nbsp; <b>ז,כט</b>&nbsp;וּבְכָה

וּבְעַמְּךָ וּבְכָל־עֲבָדֶיךָ יַעֲלוּ הַצְפַרְדְּעִים׃&nbsp; <b>ח,א</b>

וַיֹּאמֶר יְהוָה אֶל־מֹשֶׁה אֱמֹר אֶל־אַהֲרֹן נְטֵה אֶת־יָדְךָ בְּמַטֶּךָ

עַל־הַנְּהָרֹת עַל־הַיְאֹרִים וְעַל־הָאֲגַמִּים וְהַעַל אֶת־הַצְפַרְדְּעִים

עַל־אֶרֶץ מִצְרָיִם׃&nbsp; <b>ח,ב</b>&nbsp;וַיֵּט אַהֲרֹן אֶת־יָדוֹ עַל מֵימֵי

מִצְרָיִם וַתַּעַל הַצְּפַרְדֵּעַ וַתְּכַס אֶת־אֶרֶץ מִצְרָיִם׃&nbsp; <b>ח,ג</b>

וַיַּעֲשׂוּ־כֵן הַחַרְטֻמִּים בְּלָטֵיהֶם וַיַּעֲלוּ אֶת־הַצְפַרְדְּעִים

עַל־אֶרֶץ מִצְרָיִם׃&nbsp; <b>ח,ד</b>&nbsp;וַיִּקְרָא פַרְעֹה לְמֹשֶׁה וּלְאַהֲרֹן

וַיֹּאמֶר הַעְתִּירוּ אֶל־יְהוָה וְיָסֵר הַצְפַרְדְּעִים מִמֶּנִּי וּמֵעַמִּי

וַאֲשַׁלְּחָה אֶת־הָעָם וְיִזְבְּחוּ לַיהוָה׃&nbsp; <b>ח,ה</b>&nbsp;וַיֹּאמֶר מֹשֶׁה

לְפַרְעֹה הִתְפָּאֵר עָלַי לְמָתַי אַעְתִּיר לְךָ וְלַעֲבָדֶיךָ וּלְעַמְּךָ

לְהַכְרִית הַצְפַרְדְּעִים מִמְּךָ וּמִבָּתֶּיךָ&nbsp; רַק בַּיְאֹר

תִּשָּׁאַרְנָה׃&nbsp; <b>ח,ו</b>&nbsp;וַיֹּאמֶר לְמָחָר וַיֹּאמֶר כִּדְבָרְךָ

לְמַעַן תֵּדַע כִּי־אֵין כַּיהוָה אֱלֹהֵינוּ׃&nbsp; <b>ח,ז</b>&nbsp;וְסָרוּ

הַצְפַרְדְּעִים מִמְּךָ וּמִבָּתֶּיךָ וּמֵעֲבָדֶיךָ וּמֵעַמֶּךָ&nbsp; רַק

בַּיְאֹר תִּשָּׁאַרְנָה׃&nbsp; <b>ח,ח</b>&nbsp;וַיֵּצֵא מֹשֶׁה וְאַהֲרֹן מֵעִם

פַּרְעֹה וַיִּצְעַק מֹשֶׁה אֶל־יְהוָה עַל־דְּבַר הַצְפַרְדְּעִים אֲשֶׁר־שָׂם

לְפַרְעֹה׃&nbsp; <b>ח,ט</b>&nbsp;וַיַּעַשׂ יְהוָה כִּדְבַר מֹשֶׁה וַיָּמֻתוּ

הַצְפַרְדְּעִים מִן־הַבָּתִּים מִן־הַחֲצֵרֹת וּמִן־הַשָּׂדֹת׃&nbsp; <b>ח,י</b>

וַיִּצְבְּרוּ אֹתָם חֳמָרִם חֳמָרִם וַתִּבְאַשׁ הָאָרֶץ׃&nbsp; <b>ח,יא</b>

וַיַּרְא פַּרְעֹה כִּי הָיְתָה הָרְוָחָה וְהַכְבֵּד אֶת־לִבּוֹ וְלֹא שָׁמַע

אֲלֵהֶם&nbsp; כַּאֲשֶׁר דִּבֶּר יְהוָה׃&nbsp;&nbsp;{ס}</p>
<p><b>ח,יב</b>&nbsp;וַיֹּאמֶר יְהוָה אֶל־מֹשֶׁה אֱמֹר אֶל־אַהֲרֹן נְטֵה אֶת־מַטְּךָ וְהַךְ אֶת־עֲפַר הָאָרֶץ

וְהָיָה לְכִנִּם בְּכָל־אֶרֶץ מִצְרָיִם׃&nbsp; <b>ח,יג</b>&nbsp;וַיַּעֲשׂוּ־כֵן

וַיֵּט אַהֲרֹן אֶת־יָדוֹ בְמַטֵּהוּ וַיַּךְ אֶת־עֲפַר הָאָרֶץ וַתְּהִי

הַכִּנָּם בָּאָדָם וּבַבְּהֵמָה&nbsp; כָּל־עֲפַר הָאָרֶץ הָיָה כִנִּים

בְּכָל־אֶרֶץ מִצְרָיִם׃&nbsp; <b>ח,יד</b>&nbsp;וַיַּעֲשׂוּ־כֵן הַחַרְטֻמִּים

בְּלָטֵיהֶם לְהוֹצִיא אֶת־הַכִּנִּים וְלֹא יָכֹלוּ וַתְּהִי הַכִּנָּם בָּאָדָם

וּבַבְּהֵמָה׃&nbsp; <b>ח,טו</b>&nbsp;וַיֹּאמְרוּ הַחַרְטֻמִּם אֶל־פַּרְעֹה אֶצְבַּע

אֱלֹהִים הִוא וַיֶּחֱזַק לֵב־פַּרְעֹה וְלֹא־שָׁמַע אֲלֵהֶם כַּאֲשֶׁר דִּבֶּר

יְהוָה׃&nbsp;&nbsp;{ס}</p>
<p><b>ח,טז</b>&nbsp;וַיֹּאמֶר יְהוָה אֶל־מֹשֶׁה הַשְׁכֵּם בַּבֹּקֶר וְהִתְיַצֵּב לִפְנֵי פַרְעֹה הִנֵּה יוֹצֵא

הַמָּיְמָה וְאָמַרְתָּ אֵלָיו כֹּה אָמַר יְהוָה שַׁלַּח עַמִּי

וְיַעַבְדֻנִי׃&nbsp; <b>ח,יז</b>&nbsp;כִּי אִם־אֵינְךָ מְשַׁלֵּחַ אֶת־עַמִּי הִנְנִי

מַשְׁלִיחַ בְּךָ וּבַעֲבָדֶיךָ וּבְעַמְּךָ וּבְבָתֶּיךָ אֶת־הֶעָרֹב וּמָלְאוּ

בָּתֵּי מִצְרַיִם אֶת־הֶעָרֹב וְגַם הָאֲדָמָה אֲשֶׁר־הֵם עָלֶיהָ׃&nbsp; <b>ח,יח</b>

וְהִפְלֵיתִי בַיּוֹם הַהוּא אֶת־אֶרֶץ גֹּשֶׁן אֲשֶׁר עַמִּי עֹמֵד עָלֶיהָ

לְבִלְתִּי הֱיוֹת־שָׁם עָרֹב לְמַעַן תֵּדַע כִּי אֲנִי יְהוָה בְּקֶרֶב

הָאָרֶץ׃&nbsp; <b>ח,יט</b>&nbsp;וְשַׂמְתִּי פְדֻת בֵּין עַמִּי וּבֵין עַמֶּךָ

לְמָחָר יִהְיֶה הָאֹת הַזֶּה׃&nbsp; <b>ח,כ</b>&nbsp;וַיַּעַשׂ יְהוָה כֵּן וַיָּבֹא

עָרֹב כָּבֵד בֵּיתָה פַרְעֹה וּבֵית עֲבָדָיו וּבְכָל־אֶרֶץ מִצְרַיִם תִּשָּׁחֵת

הָאָרֶץ מִפְּנֵי הֶעָרֹב׃&nbsp; <b>ח,כא</b>&nbsp;וַיִּקְרָא פַרְעֹה אֶל־מֹשֶׁה

וּלְאַהֲרֹן וַיֹּאמֶר לְכוּ זִבְחוּ לֵאלֹהֵיכֶם בָּאָרֶץ׃&nbsp; <b>ח,כב</b>

וַיֹּאמֶר מֹשֶׁה לֹא נָכוֹן לַעֲשׂוֹת כֵּן כִּי תּוֹעֲבַת מִצְרַיִם נִזְבַּח

לַיהוָה אֱלֹהֵינוּ&nbsp; הֵן נִזְבַּח אֶת־תּוֹעֲבַת מִצְרַיִם לְעֵינֵיהֶם וְלֹא

יִסְקְלֻנוּ׃&nbsp; <b>ח,כג</b>&nbsp;דֶּרֶךְ שְׁלֹשֶׁת יָמִים נֵלֵךְ בַּמִּדְבָּר

וְזָבַחְנוּ לַיהוָה אֱלֹהֵינוּ כַּאֲשֶׁר יֹאמַר אֵלֵינוּ׃&nbsp; <b>ח,כד</b>

וַיֹּאמֶר פַּרְעֹה אָנֹכִי אֲשַׁלַּח אֶתְכֶם וּזְבַחְתֶּם לַיהוָה אֱלֹהֵיכֶם

בַּמִּדְבָּר רַק הַרְחֵק לֹא־תַרְחִיקוּ לָלֶכֶת הַעְתִּירוּ בַּעֲדִי׃&nbsp; <b>ח,כה</b>

וַיֹּאמֶר מֹשֶׁה הִנֵּה אָנֹכִי יוֹצֵא מֵעִמָּךְ וְהַעְתַּרְתִּי אֶל־יְהוָה

וְסָר הֶעָרֹב מִפַּרְעֹה מֵעֲבָדָיו וּמֵעַמּוֹ מָחָר&nbsp; רַק אַל־יֹסֵף

פַּרְעֹה הָתֵל לְבִלְתִּי שַׁלַּח אֶת־הָעָם לִזְבֹּחַ לַיהוָה׃&nbsp; <b>ח,כו</b>

וַיֵּצֵא מֹשֶׁה מֵעִם פַּרְעֹה וַיֶּעְתַּר אֶל־יְהוָה׃&nbsp; <b>ח,כז</b>

וַיַּעַשׂ יְהוָה כִּדְבַר מֹשֶׁה וַיָּסַר הֶעָרֹב מִפַּרְעֹה מֵעֲבָדָיו

וּמֵעַמּוֹ&nbsp; לֹא נִשְׁאַר אֶחָד׃&nbsp; <b>ח,כח</b>&nbsp;וַיַּכְבֵּד פַּרְעֹה

אֶת־לִבּוֹ גַּם בַּפַּעַם הַזֹּאת וְלֹא שִׁלַּח אֶת־הָעָם׃&nbsp;&nbsp;{פ}</p>
<p><b>ט,א</b>&nbsp;וַיֹּאמֶר יְהוָה אֶל־מֹשֶׁה בֹּא אֶל־פַּרְעֹה וְדִבַּרְתָּ אֵלָיו כֹּה־אָמַר יְהוָה

אֱלֹהֵי הָעִבְרִים שַׁלַּח אֶת־עַמִּי וְיַעַבְדֻנִי׃&nbsp; <b>ט,ב</b>&nbsp;כִּי

אִם־מָאֵן אַתָּה לְשַׁלֵּחַ וְעוֹדְךָ מַחֲזִיק בָּם׃&nbsp; <b>ט,ג</b>&nbsp;הִנֵּה

יַד־יְהוָה הוֹיָה בְּמִקְנְךָ אֲשֶׁר בַּשָּׂדֶה בַּסּוּסִים בַּחֲמֹרִים

בַּגְּמַלִּים בַּבָּקָר וּבַצֹּאן דֶּבֶר כָּבֵד מְאֹד׃&nbsp; <b>ט,ד</b>&nbsp;וְהִפְלָה

יְהוָה בֵּין מִקְנֵה יִשְׂרָאֵל וּבֵין מִקְנֵה מִצְרָיִם וְלֹא יָמוּת

מִכָּל־לִבְנֵי יִשְׂרָאֵל דָּבָר׃&nbsp; <b>ט,ה</b>&nbsp;וַיָּשֶׂם יְהוָה מוֹעֵד

לֵאמֹר&nbsp; מָחָר יַעֲשֶׂה יְהוָה הַדָּבָר הַזֶּה בָּאָרֶץ׃&nbsp; <b>ט,ו</b>

וַיַּעַשׂ יְהוָה אֶת־הַדָּבָר הַזֶּה מִמָּחֳרָת וַיָּמָת כֹּל מִקְנֵה מִצְרָיִם

וּמִמִּקְנֵה בְנֵי־יִשְׂרָאֵל לֹא־מֵת אֶחָד׃&nbsp; <b>ט,ז</b>&nbsp;וַיִּשְׁלַח

פַּרְעֹה וְהִנֵּה לֹא־מֵת מִמִּקְנֵה יִשְׂרָאֵל עַד־אֶחָד וַיִּכְבַּד לֵב

פַּרְעֹה וְלֹא שִׁלַּח אֶת־הָעָם׃&nbsp;&nbsp;{פ}</p>
<p><b>ט,ח</b>&nbsp;וַיֹּאמֶר יְהוָה אֶל־מֹשֶׁה וְאֶל־אַהֲרֹן קְחוּ לָכֶם מְלֹא חָפְנֵיכֶם פִּיחַ כִּבְשָׁן

וּזְרָקוֹ מֹשֶׁה הַשָּׁמַיְמָה לְעֵינֵי פַרְעֹה׃&nbsp; <b>ט,ט</b>&nbsp;וְהָיָה

לְאָבָק עַל כָּל־אֶרֶץ מִצְרָיִם וְהָיָה עַל־הָאָדָם וְעַל־הַבְּהֵמָה לִשְׁחִין

פֹּרֵחַ אֲבַעְבֻּעֹת בְּכָל־אֶרֶץ מִצְרָיִם׃&nbsp; <b>ט,י</b>&nbsp;וַיִּקְחוּ

אֶת־פִּיחַ הַכִּבְשָׁן וַיַּעַמְדוּ לִפְנֵי פַרְעֹה וַיִּזְרֹק אֹתוֹ מֹשֶׁה

הַשָּׁמָיְמָה וַיְהִי שְׁחִין אֲבַעְבֻּעֹת פֹּרֵחַ בָּאָדָם וּבַבְּהֵמָה׃&nbsp;
<b>ט,יא</b>&nbsp;וְלֹא־יָכְלוּ הַחַרְטֻמִּים לַעֲמֹד לִפְנֵי מֹשֶׁה מִפְּנֵי

הַשְּׁחִין&nbsp; כִּי־הָיָה הַשְּׁחִין בַּחַרְטֻמִּם וּבְכָל־מִצְרָיִם׃&nbsp; <b>ט,יב</b>

וַיְחַזֵּק יְהוָה אֶת־לֵב פַּרְעֹה וְלֹא שָׁמַע אֲלֵהֶם&nbsp; כַּאֲשֶׁר דִּבֶּר

יְהוָה אֶל־מֹשֶׁה׃&nbsp;&nbsp;{ס}</p>
<p><b>ט,יג</b>&nbsp;וַיֹּאמֶר יְהוָה אֶל־מֹשֶׁה הַשְׁכֵּם בַּבֹּקֶר וְהִתְיַצֵּב לִפְנֵי פַרְעֹה וְאָמַרְתָּ

אֵלָיו כֹּה־אָמַר יְהוָה אֱלֹהֵי הָעִבְרִים שַׁלַּח אֶת־עַמִּי

וְיַעַבְדֻנִי׃&nbsp; <b>ט,יד</b>&nbsp;כִּי בַּפַּעַם הַזֹּאת אֲנִי שֹׁלֵחַ

אֶת־כָּל־מַגֵּפֹתַי אֶל־לִבְּךָ וּבַעֲבָדֶיךָ וּבְעַמֶּךָ בַּעֲבוּר תֵּדַע כִּי

אֵין כָּמֹנִי בְּכָל־הָאָרֶץ׃&nbsp; <b>ט,טו</b>&nbsp;כִּי עַתָּה שָׁלַחְתִּי

אֶת־יָדִי וָאַךְ אוֹתְךָ וְאֶת־עַמְּךָ בַּדָּבֶר וַתִּכָּחֵד מִן־הָאָרֶץ׃&nbsp;
<b>ט,טז</b>&nbsp;וְאוּלָם בַּעֲבוּר זֹאת הֶעֱמַדְתִּיךָ בַּעֲבוּר הַרְאֹתְךָ

אֶת־כֹּחִי וּלְמַעַן סַפֵּר שְׁמִי בְּכָל־הָאָרֶץ׃&nbsp; <b>ט,יז</b>&nbsp;עוֹדְךָ

מִסְתּוֹלֵל בְּעַמִּי לְבִלְתִּי שַׁלְּחָם׃&nbsp; <b>ט,יח</b>&nbsp;הִנְנִי מַמְטִיר

כָּעֵת מָחָר בָּרָד כָּבֵד מְאֹד אֲשֶׁר לֹא־הָיָה כָמֹהוּ בְּמִצְרַיִם

לְמִן־הַיּוֹם הִוָּסְדָה וְעַד־עָתָּה׃&nbsp; <b>ט,יט</b>&nbsp;וְעַתָּה שְׁלַח הָעֵז

אֶת־מִקְנְךָ וְאֵת כָּל־אֲשֶׁר לְךָ בַּשָּׂדֶה&nbsp; כָּל־הָאָדָם וְהַבְּהֵמָה

אֲשֶׁר־יִמָּצֵא בַשָּׂדֶה וְלֹא יֵאָסֵף הַבַּיְתָה וְיָרַד עֲלֵהֶם הַבָּרָד

וָמֵתוּ׃&nbsp; <b>ט,כ</b>&nbsp;הַיָּרֵא אֶת־דְּבַר יְהוָה מֵעַבְדֵי פַּרְעֹה הֵנִיס

אֶת־עֲבָדָיו וְאֶת־מִקְנֵהוּ אֶל־הַבָּתִּים׃&nbsp; <b>ט,כא</b>&nbsp;וַאֲשֶׁר

לֹא־שָׂם לִבּוֹ אֶל־דְּבַר יְהוָה וַיַּעֲזֹב אֶת־עֲבָדָיו וְאֶת־מִקְנֵהוּ

בַּשָּׂדֶה׃&nbsp;&nbsp;{פ}</p>
<p><b>ט,כב</b>&nbsp;וַיֹּאמֶר יְהוָה אֶל־מֹשֶׁה נְטֵה אֶת־יָדְךָ עַל־הַשָּׁמַיִם וִיהִי בָרָד בְּכָל־אֶרֶץ

מִצְרָיִם&nbsp; עַל־הָאָדָם וְעַל־הַבְּהֵמָה וְעַל כָּל־עֵשֶׂב הַשָּׂדֶה

בְּאֶרֶץ מִצְרָיִם׃&nbsp; <b>ט,כג</b>&nbsp;וַיֵּט מֹשֶׁה אֶת־מַטֵּהוּ

עַל־הַשָּׁמַיִם וַיהוָה נָתַן קֹלֹת וּבָרָד וַתִּהֲלַךְ אֵשׁ אָרְצָה וַיַּמְטֵר

יְהוָה בָּרָד עַל־אֶרֶץ מִצְרָיִם׃&nbsp; <b>ט,כד</b>&nbsp;וַיְהִי בָרָד וְאֵשׁ

מִתְלַקַּחַת בְּתוֹךְ הַבָּרָד&nbsp; כָּבֵד מְאֹד אֲשֶׁר לֹא־הָיָה כָמֹהוּ

בְּכָל־אֶרֶץ מִצְרַיִם מֵאָז הָיְתָה לְגוֹי׃&nbsp; <b>ט,כה</b>&nbsp;וַיַּךְ הַבָּרָד

בְּכָל־אֶרֶץ מִצְרַיִם אֵת כָּל־אֲשֶׁר בַּשָּׂדֶה מֵאָדָם וְעַד־בְּהֵמָה וְאֵת

כָּל־עֵשֶׂב הַשָּׂדֶה הִכָּה הַבָּרָד וְאֶת־כָּל־עֵץ הַשָּׂדֶה שִׁבֵּר׃&nbsp; <b>ט,כו</b>

רַק בְּאֶרֶץ גֹּשֶׁן אֲשֶׁר־שָׁם בְּנֵי יִשְׂרָאֵל לֹא הָיָה בָּרָד׃&nbsp; <b>ט,כז</b>

וַיִּשְׁלַח פַּרְעֹה וַיִּקְרָא לְמֹשֶׁה וּלְאַהֲרֹן וַיֹּאמֶר אֲלֵהֶם חָטָאתִי

הַפָּעַם&nbsp; יְהוָה הַצַּדִּיק וַאֲנִי וְעַמִּי הָרְשָׁעִים׃&nbsp; <b>ט,כח</b>

הַעְתִּירוּ אֶל־יְהוָה וְרַב מִהְיֹת קֹלֹת אֱלֹהִים וּבָרָד וַאֲשַׁלְּחָה

אֶתְכֶם וְלֹא תֹסִפוּן לַעֲמֹד׃&nbsp; <b>ט,כט</b>&nbsp;וַיֹּאמֶר אֵלָיו מֹשֶׁה

כְּצֵאתִי אֶת־הָעִיר אֶפְרֹשׂ אֶת־כַּפַּי אֶל־יְהוָה הַקֹּלוֹת יֶחְדָּלוּן

וְהַבָּרָד לֹא יִהְיֶה־עוֹד לְמַעַן תֵּדַע כִּי לַיהוָה הָאָרֶץ׃&nbsp; <b>ט,ל</b>

וְאַתָּה וַעֲבָדֶיךָ&nbsp; יָדַעְתִּי כִּי טֶרֶם תִּירְאוּן מִפְּנֵי יְהוָה

אֱלֹהִים׃&nbsp; <b>ט,לא</b>&nbsp;וְהַפִּשְׁתָּה וְהַשְּׂעֹרָה נֻכָּתָה&nbsp; כִּי

הַשְּׂעֹרָה אָבִיב וְהַפִּשְׁתָּה גִּבְעֹל׃&nbsp; <b>ט,לב</b>&nbsp;וְהַחִטָּה

וְהַכֻּסֶּמֶת לֹא נֻכּוּ&nbsp; כִּי אֲפִילֹת הֵנָּה׃&nbsp; <b>ט,לג</b>&nbsp;וַיֵּצֵא

מֹשֶׁה מֵעִם פַּרְעֹה אֶת־הָעִיר וַיִּפְרֹשׂ כַּפָּיו אֶל־יְהוָה וַיַּחְדְּלוּ

הַקֹּלוֹת וְהַבָּרָד וּמָטָר לֹא־נִתַּךְ אָרְצָה׃&nbsp; <b>ט,לד</b>&nbsp;וַיַּרְא

פַּרְעֹה כִּי־חָדַל הַמָּטָר וְהַבָּרָד וְהַקֹּלֹת וַיֹּסֶף לַחֲטֹא וַיַּכְבֵּד

לִבּוֹ הוּא וַעֲבָדָיו׃&nbsp; <b>ט,לה</b>&nbsp;וַיֶּחֱזַק לֵב פַּרְעֹה וְלֹא שִׁלַּח

אֶת־בְּנֵי יִשְׂרָאֵל&nbsp; כַּאֲשֶׁר דִּבֶּר יְהוָה בְּיַד־מֹשֶׁה׃&nbsp;&nbsp;{פ}</p>
<p><b>י,א</b>&nbsp;וַיֹּאמֶר יְהוָה אֶל־מֹשֶׁה בֹּא אֶל־פַּרְעֹה&nbsp; כִּי־אֲנִי הִכְבַּדְתִּי אֶת־לִבּוֹ

וְאֶת־לֵב עֲבָדָיו לְמַעַן שִׁתִי אֹתֹתַי אֵלֶּה בְּקִרְבּוֹ׃&nbsp; <b>י,ב</b>

וּלְמַעַן תְּסַפֵּר בְּאָזְנֵי בִנְךָ וּבֶן־בִּנְךָ אֵת אֲשֶׁר הִתְעַלַּלְתִּי

בְּמִצְרַיִם וְאֶת־אֹתֹתַי אֲשֶׁר־שַׂמְתִּי בָם וִידַעְתֶּם כִּי־אֲנִי

יְהוָה׃&nbsp; <b>י,ג</b>&nbsp;וַיָּבֹא מֹשֶׁה וְאַהֲרֹן אֶל־פַּרְעֹה וַיֹּאמְרוּ

אֵלָיו כֹּה־אָמַר יְהוָה אֱלֹהֵי הָעִבְרִים עַד־מָתַי מֵאַנְתָּ לֵעָנֹת

מִפָּנָי שַׁלַּח עַמִּי וְיַעַבְדֻנִי׃&nbsp; <b>י,ד</b>&nbsp;כִּי אִם־מָאֵן אַתָּה

לְשַׁלֵּחַ אֶת־עַמִּי הִנְנִי מֵבִיא מָחָר אַרְבֶּה בִּגְבֻלֶךָ׃&nbsp; <b>י,ה</b>

וְכִסָּה אֶת־עֵין הָאָרֶץ וְלֹא יוּכַל לִרְאֹת אֶת־הָאָרֶץ וְאָכַל אֶת־יֶתֶר

הַפְּלֵטָה הַנִּשְׁאֶרֶת לָכֶם מִן־הַבָּרָד וְאָכַל אֶת־כָּל־הָעֵץ הַצֹּמֵחַ

לָכֶם מִן־הַשָּׂדֶה׃&nbsp; <b>י,ו</b>&nbsp;וּמָלְאוּ בָתֶּיךָ וּבָתֵּי כָל־עֲבָדֶיךָ

וּבָתֵּי כָל־מִצְרַיִם אֲשֶׁר לֹא־רָאוּ אֲבֹתֶיךָ וַאֲבוֹת אֲבֹתֶיךָ מִיּוֹם

הֱיוֹתָם עַל־הָאֲדָמָה עַד הַיּוֹם הַזֶּה וַיִּפֶן וַיֵּצֵא מֵעִם

פַּרְעֹה׃&nbsp; <b>י,ז</b>&nbsp;וַיֹּאמְרוּ עַבְדֵי פַרְעֹה אֵלָיו עַד־מָתַי יִהְיֶה

זֶה לָנוּ לְמוֹקֵשׁ שַׁלַּח אֶת־הָאֲנָשִׁים וְיַעַבְדוּ אֶת־יְהוָה אֱלֹהֵיהֶם

הֲטֶרֶם תֵּדַע כִּי אָבְדָה מִצְרָיִם׃&nbsp; <b>י,ח</b>&nbsp;וַיּוּשַׁב אֶת־מֹשֶׁה

וְאֶת־אַהֲרֹן אֶל־פַּרְעֹה וַיֹּאמֶר אֲלֵהֶם לְכוּ עִבְדוּ אֶת־יְהוָה

אֱלֹהֵיכֶם מִי וָמִי הַהֹלְכִים׃&nbsp; <b>י,ט</b>&nbsp;וַיֹּאמֶר מֹשֶׁה

בִּנְעָרֵינוּ וּבִזְקֵנֵינוּ נֵלֵךְ בְּבָנֵינוּ וּבִבְנוֹתֵנוּ בְּצֹאנֵנוּ

וּבִבְקָרֵנוּ נֵלֵךְ כִּי חַג־יְהוָה לָנוּ׃&nbsp; <b>י,י</b>&nbsp;וַיֹּאמֶר אֲלֵהֶם

יְהִי כֵן יְהוָה עִמָּכֶם כַּאֲשֶׁר אֲשַׁלַּח אֶתְכֶם וְאֶת־טַפְּכֶם רְאוּ כִּי

רָעָה נֶגֶד פְּנֵיכֶם׃&nbsp; <b>י,יא</b>&nbsp;לֹא כֵן לְכוּ־נָא הַגְּבָרִים

וְעִבְדוּ אֶת־יְהוָה כִּי אֹתָהּ אַתֶּם מְבַקְשִׁים וַיְגָרֶשׁ אֹתָם מֵאֵת

פְּנֵי פַרְעֹה׃&nbsp;&nbsp;{ס}</p>
<p><b>י,יב</b>&nbsp;וַיֹּאמֶר יְהוָה אֶל־מֹשֶׁה נְטֵה יָדְךָ עַל־אֶרֶץ מִצְרַיִם בָּאַרְבֶּה וְיַעַל

עַל־אֶרֶץ מִצְרָיִם וְיֹאכַל אֶת־כָּל־עֵשֶׂב הָאָרֶץ אֵת כָּל־אֲשֶׁר הִשְׁאִיר

הַבָּרָד׃&nbsp; <b>י,יג</b>&nbsp;וַיֵּט מֹשֶׁה אֶת־מַטֵּהוּ עַל־אֶרֶץ מִצְרַיִם

וַיהוָה נִהַג רוּחַ־קָדִים בָּאָרֶץ כָּל־הַיּוֹם הַהוּא וְכָל־הַלָּיְלָה

הַבֹּקֶר הָיָה וְרוּחַ הַקָּדִים נָשָׂא אֶת־הָאַרְבֶּה׃&nbsp; <b>י,יד</b>

וַיַּעַל הָאַרְבֶּה עַל כָּל־אֶרֶץ מִצְרַיִם וַיָּנַח בְּכֹל גְּבוּל מִצְרָיִם&nbsp;

כָּבֵד מְאֹד לְפָנָיו לֹא־הָיָה כֵן אַרְבֶּה כָּמֹהוּ וְאַחֲרָיו לֹא

יִהְיֶה־כֵּן׃&nbsp; <b>י,טו</b>&nbsp;וַיְכַס אֶת־עֵין כָּל־הָאָרֶץ וַתֶּחְשַׁךְ

הָאָרֶץ וַיֹּאכַל אֶת־כָּל־עֵשֶׂב הָאָרֶץ וְאֵת כָּל־פְּרִי הָעֵץ אֲשֶׁר

הוֹתִיר הַבָּרָד וְלֹא־נוֹתַר כָּל־יֶרֶק בָּעֵץ וּבְעֵשֶׂב הַשָּׂדֶה

בְּכָל־אֶרֶץ מִצְרָיִם׃&nbsp; <b>י,טז</b>&nbsp;וַיְמַהֵר פַּרְעֹה לִקְרֹא לְמֹשֶׁה

וּלְאַהֲרֹן וַיֹּאמֶר חָטָאתִי לַיהוָה אֱלֹהֵיכֶם וְלָכֶם׃&nbsp; <b>י,יז</b>

וְעַתָּה שָׂא נָא חַטָּאתִי אַךְ הַפַּעַם וְהַעְתִּירוּ לַיהוָה אֱלֹהֵיכֶם

וְיָסֵר מֵעָלַי רַק אֶת־הַמָּוֶת הַזֶּה׃&nbsp; <b>י,יח</b>&nbsp;וַיֵּצֵא מֵעִם

פַּרְעֹה וַיֶּעְתַּר אֶל־יְהוָה׃&nbsp; <b>י,יט</b>&nbsp;וַיַּהֲפֹךְ יְהוָה רוּחַ־יָם

חָזָק מְאֹד וַיִּשָּׂא אֶת־הָאַרְבֶּה וַיִּתְקָעֵהוּ יָמָּה סּוּף&nbsp; לֹא

נִשְׁאַר אַרְבֶּה אֶחָד בְּכֹל גְּבוּל מִצְרָיִם׃&nbsp; <b>י,כ</b>&nbsp;וַיְחַזֵּק

יְהוָה אֶת־לֵב פַּרְעֹה וְלֹא שִׁלַּח אֶת־בְּנֵי יִשְׂרָאֵל׃&nbsp;&nbsp;{פ}</p>
<p><b>י,כא</b>&nbsp;וַיֹּאמֶר יְהוָה אֶל־מֹשֶׁה נְטֵה יָדְךָ עַל־הַשָּׁמַיִם וִיהִי חֹשֶׁךְ עַל־אֶרֶץ

מִצְרָיִם וְיָמֵשׁ חֹשֶׁךְ׃&nbsp; <b>י,כב</b>&nbsp;וַיֵּט מֹשֶׁה אֶת־יָדוֹ

עַל־הַשָּׁמָיִם וַיְהִי חֹשֶׁךְ־אֲפֵלָה בְּכָל־אֶרֶץ מִצְרַיִם שְׁלֹשֶׁת

יָמִים׃&nbsp; <b>י,כג</b>&nbsp;לֹא־רָאוּ אִישׁ אֶת־אָחִיו וְלֹא־קָמוּ אִישׁ

מִתַּחְתָּיו שְׁלֹשֶׁת יָמִים וּלְכָל־בְּנֵי יִשְׂרָאֵל הָיָה אוֹר

בְּמוֹשְׁבֹתָם׃&nbsp; <b>י,כד</b>&nbsp;וַיִּקְרָא פַרְעֹה אֶל־מֹשֶׁה וַיֹּאמֶר לְכוּ

עִבְדוּ אֶת־יְהוָה רַק צֹאנְכֶם וּבְקַרְכֶם יֻצָּג&nbsp; גַּם־טַפְּכֶם יֵלֵךְ

עִמָּכֶם׃&nbsp; <b>י,כה</b>&nbsp;וַיֹּאמֶר מֹשֶׁה גַּם־אַתָּה תִּתֵּן בְּיָדֵנוּ

זְבָחִים וְעֹלֹת וְעָשִׂינוּ לַיהוָה אֱלֹהֵינוּ׃&nbsp; <b>י,כו</b>

וְגַם־מִקְנֵנוּ יֵלֵךְ עִמָּנוּ לֹא תִשָּׁאֵר פַּרְסָה כִּי מִמֶּנּוּ נִקַּח

לַעֲבֹד אֶת־יְהוָה אֱלֹהֵינוּ וַאֲנַחְנוּ לֹא־נֵדַע מַה־נַּעֲבֹד אֶת־יְהוָה

עַד־בֹּאֵנוּ שָׁמָּה׃&nbsp; <b>י,כז</b>&nbsp;וַיְחַזֵּק יְהוָה אֶת־לֵב פַּרְעֹה

וְלֹא אָבָה לְשַׁלְּחָם׃&nbsp; <b>י,כח</b>&nbsp;וַיֹּאמֶר־לוֹ פַרְעֹה לֵךְ מֵעָלָי

הִשָּׁמֶר לְךָ אַל־תֹּסֶף רְאוֹת פָּנַי כִּי בְּיוֹם רְאֹתְךָ פָנַי

תָּמוּת׃&nbsp; <b>י,כט</b>&nbsp;וַיֹּאמֶר מֹשֶׁה כֵּן דִּבַּרְתָּ&nbsp; לֹא־אֹסִף

עוֹד רְאוֹת פָּנֶיךָ׃&nbsp;&nbsp;{פ}</p>
<p><b>יא,א</b>&nbsp;וַיֹּאמֶר יְהוָה אֶל־מֹשֶׁה עוֹד נֶגַע אֶחָד אָבִיא עַל־פַּרְעֹה וְעַל־מִצְרַיִם

אַחֲרֵי־כֵן יְשַׁלַּח אֶתְכֶם מִזֶּה&nbsp; כְּשַׁלְּחוֹ כָּלָה גָּרֵשׁ יְגָרֵשׁ

אֶתְכֶם מִזֶּה׃&nbsp; <b>יא,ב</b>&nbsp;דַּבֶּר־נָא בְּאָזְנֵי הָעָם וְיִשְׁאֲלוּ

אִישׁ מֵאֵת רֵעֵהוּ וְאִשָּׁה מֵאֵת רְעוּתָהּ כְּלֵי־כֶסֶף וּכְלֵי זָהָב׃&nbsp;
<b>יא,ג</b>&nbsp;וַיִּתֵּן יְהוָה אֶת־חֵן הָעָם בְּעֵינֵי מִצְרָיִם גַּם הָאִישׁ

מֹשֶׁה גָּדוֹל מְאֹד בְּאֶרֶץ מִצְרַיִם בְּעֵינֵי עַבְדֵי־פַרְעֹה וּבְעֵינֵי

הָעָם׃&nbsp;&nbsp;{ס}</p>
<p><b>יא,ד</b>&nbsp;וַיֹּאמֶר מֹשֶׁה כֹּה אָמַר יְהוָה&nbsp; כַּחֲצֹת הַלַּיְלָה אֲנִי יוֹצֵא בְּתוֹךְ

מִצְרָיִם׃&nbsp; <b>יא,ה</b>&nbsp;וּמֵת כָּל־בְּכוֹר בְּאֶרֶץ מִצְרַיִם מִבְּכוֹר

פַּרְעֹה הַיֹּשֵׁב עַל־כִּסְאוֹ עַד בְּכוֹר הַשִּׁפְחָה אֲשֶׁר אַחַר הָרֵחָיִם

וְכֹל בְּכוֹר בְּהֵמָה׃&nbsp; <b>יא,ו</b>&nbsp;וְהָיְתָה צְעָקָה גְדֹלָה

בְּכָל־אֶרֶץ מִצְרָיִם אֲשֶׁר כָּמֹהוּ לֹא נִהְיָתָה וְכָמֹהוּ לֹא תֹסִף׃&nbsp;
<b>יא,ז</b>&nbsp;וּלְכֹל בְּנֵי יִשְׂרָאֵל לֹא יֶחֱרַץ־כֶּלֶב לְשֹׁנוֹ לְמֵאִישׁ וְעַד־בְּהֵמָה

לְמַעַן תֵּדְעוּן אֲשֶׁר יַפְלֶה יְהוָה בֵּין מִצְרַיִם וּבֵין

יִשְׂרָאֵל׃&nbsp; <b>יא,ח</b>&nbsp;וְיָרְדוּ כָל־עֲבָדֶיךָ אֵלֶּה אֵלַי

וְהִשְׁתַּחֲווּ־לִי לֵאמֹר צֵא אַתָּה וְכָל־הָעָם אֲשֶׁר־בְּרַגְלֶיךָ

וְאַחֲרֵי־כֵן אֵצֵא וַיֵּצֵא מֵעִם־פַּרְעֹה בָּחֳרִי־אָף׃&nbsp;&nbsp;{ס}</p>
<p><b>יא,ט</b>&nbsp;וַיֹּאמֶר יְהוָה אֶל־מֹשֶׁה לֹא־יִשְׁמַע אֲלֵיכֶם פַּרְעֹה לְמַעַן רְבוֹת מוֹפְתַי

בְּאֶרֶץ מִצְרָיִם׃&nbsp; <b>יא,י</b>&nbsp;וּמֹשֶׁה וְאַהֲרֹן עָשׂוּ

אֶת־כָּל־הַמֹּפְתִים הָאֵלֶּה לִפְנֵי פַרְעֹה וַיְחַזֵּק יְהוָה אֶת־לֵב

פַּרְעֹה וְלֹא־שִׁלַּח אֶת־בְּנֵי־יִשְׂרָאֵל מֵאַרְצוֹ׃&nbsp;&nbsp;{ס}</p>
<p><b>יב,א</b>&nbsp;וַיֹּאמֶר יְהוָה אֶל־מֹשֶׁה וְאֶל־אַהֲרֹן בְּאֶרֶץ מִצְרַיִם לֵאמֹר׃&nbsp; <b>יב,ב</b>

הַחֹדֶשׁ הַזֶּה לָכֶם רֹאשׁ חֳדָשִׁים&nbsp; רִאשׁוֹן הוּא לָכֶם לְחָדְשֵׁי

הַשָּׁנָה׃&nbsp; <b>יב,ג</b>&nbsp;דַּבְּרוּ אֶל־כָּל־עֲדַת יִשְׂרָאֵל לֵאמֹר

בֶּעָשֹׂר לַחֹדֶשׁ הַזֶּה&nbsp; וְיִקְחוּ לָהֶם אִישׁ שֶׂה לְבֵית־אָבֹת שֶׂה

לַבָּיִת׃&nbsp; <b>יב,ד</b>&nbsp;וְאִם־יִמְעַט הַבַּיִת מִהְיוֹת מִשֶּׂה וְלָקַח

הוּא וּשְׁכֵנוֹ הַקָּרֹב אֶל־בֵּיתוֹ בְּמִכְסַת נְפָשֹׁת&nbsp; אִישׁ לְפִי

אָכְלוֹ תָּכֹסּוּ עַל־הַשֶּׂה׃&nbsp; <b>יב,ה</b>&nbsp;שֶׂה תָמִים זָכָר בֶּן־שָׁנָה

יִהְיֶה לָכֶם מִן־הַכְּבָשִׂים וּמִן־הָעִזִּים תִּקָּחוּ׃&nbsp; <b>יב,ו</b>

וְהָיָה לָכֶם לְמִשְׁמֶרֶת עַד אַרְבָּעָה עָשָׂר יוֹם לַחֹדֶשׁ הַזֶּה

וְשָׁחֲטוּ אֹתוֹ כֹּל קְהַל עֲדַת־יִשְׂרָאֵל בֵּין הָעַרְבָּיִם׃&nbsp; <b>יב,ז</b>

וְלָקְחוּ מִן־הַדָּם וְנָתְנוּ עַל־שְׁתֵּי הַמְּזוּזֹת וְעַל־הַמַּשְׁקוֹף עַל

הַבָּתִּים אֲשֶׁר־יֹאכְלוּ אֹתוֹ בָּהֶם׃&nbsp; <b>יב,ח</b>&nbsp;וְאָכְלוּ

אֶת־הַבָּשָׂר בַּלַּיְלָה הַזֶּה&nbsp; צְלִי־אֵשׁ וּמַצּוֹת עַל־מְרֹרִים

יֹאכְלֻהוּ׃&nbsp; <b>יב,ט</b>&nbsp;אַל־תֹּאכְלוּ מִמֶּנּוּ נָא וּבָשֵׁל מְבֻשָּׁל

בַּמָּיִם&nbsp; כִּי אִם־צְלִי־אֵשׁ רֹאשׁוֹ עַל־כְּרָעָיו וְעַל־קִרְבּוֹ׃&nbsp;
<b>יב,י</b>&nbsp;וְלֹא־תוֹתִירוּ מִמֶּנּוּ עַד־בֹּקֶר וְהַנֹּתָר מִמֶּנּוּ

עַד־בֹּקֶר בָּאֵשׁ תִּשְׂרֹפוּ׃&nbsp; <b>יב,יא</b>&nbsp;וְכָכָה תֹּאכְלוּ אֹתוֹ

מָתְנֵיכֶם חֲגֻרִים נַעֲלֵיכֶם בְּרַגְלֵיכֶם וּמַקֶּלְכֶם בְּיֶדְכֶם

וַאֲכַלְתֶּם אֹתוֹ בְּחִפָּזוֹן פֶּסַח הוּא לַיהוָה׃&nbsp; <b>יב,יב</b>

וְעָבַרְתִּי בְאֶרֶץ־מִצְרַיִם בַּלַּיְלָה הַזֶּה וְהִכֵּיתִי כָל־בְּכוֹר

בְּאֶרֶץ מִצְרַיִם מֵאָדָם וְעַד־בְּהֵמָה וּבְכָל־אֱלֹהֵי מִצְרַיִם אֶעֱשֶׂה

שְׁפָטִים אֲנִי יְהוָה׃&nbsp; <b>יב,יג</b>&nbsp;וְהָיָה הַדָּם לָכֶם לְאֹת עַל

הַבָּתִּים אֲשֶׁר אַתֶּם שָׁם וְרָאִיתִי אֶת־הַדָּם וּפָסַחְתִּי עֲלֵכֶם

וְלֹא־יִהְיֶה בָכֶם נֶגֶף לְמַשְׁחִית בְּהַכֹּתִי בְּאֶרֶץ מִצְרָיִם׃&nbsp; <b>יב,יד</b>

וְהָיָה הַיּוֹם הַזֶּה לָכֶם לְזִכָּרוֹן וְחַגֹּתֶם אֹתוֹ חַג לַיהוָה&nbsp;

לְדֹרֹתֵיכֶם חֻקַּת עוֹלָם תְּחָגֻּהוּ׃&nbsp; <b>יב,טו</b>&nbsp;שִׁבְעַת יָמִים

מַצּוֹת תֹּאכֵלוּ אַךְ בַּיּוֹם הָרִאשׁוֹן תַּשְׁבִּיתוּ שְּׂאֹר

מִבָּתֵּיכֶם&nbsp; כִּי כָּל־אֹכֵל חָמֵץ וְנִכְרְתָה הַנֶּפֶשׁ הַהִוא

מִיִּשְׂרָאֵל מִיּוֹם הָרִאשֹׁן עַד־יוֹם הַשְּׁבִעִי׃&nbsp; <b>יב,טז</b>

וּבַיּוֹם הָרִאשׁוֹן מִקְרָא־קֹדֶשׁ וּבַיּוֹם הַשְּׁבִיעִי מִקְרָא־קֹדֶשׁ

יִהְיֶה לָכֶם&nbsp; כָּל־מְלָאכָה לֹא־יֵעָשֶׂה בָהֶם אַךְ אֲשֶׁר יֵאָכֵל

לְכָל־נֶפֶשׁ הוּא לְבַדּוֹ יֵעָשֶׂה לָכֶם׃&nbsp; <b>יב,יז</b>&nbsp;וּשְׁמַרְתֶּם

אֶת־הַמַּצּוֹת כִּי בְּעֶצֶם הַיּוֹם הַזֶּה הוֹצֵאתִי אֶת־צִבְאוֹתֵיכֶם מֵאֶרֶץ

מִצְרָיִם וּשְׁמַרְתֶּם אֶת־הַיּוֹם הַזֶּה לְדֹרֹתֵיכֶם חֻקַּת עוֹלָם׃&nbsp; <b>יב,יח</b>

בָּרִאשֹׁן בְּאַרְבָּעָה עָשָׂר יוֹם לַחֹדֶשׁ בָּעֶרֶב תֹּאכְלוּ מַצֹּת&nbsp;

עַד יוֹם הָאֶחָד וְעֶשְׂרִים לַחֹדֶשׁ בָּעָרֶב׃&nbsp; <b>יב,יט</b>&nbsp;שִׁבְעַת

יָמִים שְׂאֹר לֹא יִמָּצֵא בְּבָתֵּיכֶם&nbsp; כִּי כָּל־אֹכֵל מַחְמֶצֶת

וְנִכְרְתָה הַנֶּפֶשׁ הַהִוא מֵעֲדַת יִשְׂרָאֵל בַּגֵּר וּבְאֶזְרַח

הָאָרֶץ׃&nbsp; <b>יב,כ</b>&nbsp;כָּל־מַחְמֶצֶת לֹא תֹאכֵלוּ בְּכֹל מוֹשְׁבֹתֵיכֶם

תֹּאכְלוּ מַצּוֹת׃&nbsp;&nbsp;{פ}</p>
<p><b>יב,כא</b>&nbsp;וַיִּקְרָא מֹשֶׁה לְכָל־זִקְנֵי יִשְׂרָאֵל וַיֹּאמֶר אֲלֵהֶם&nbsp; מִשְׁכוּ וּקְחוּ לָכֶם

צֹאן לְמִשְׁפְּחֹתֵיכֶם וְשַׁחֲטוּ הַפָּסַח׃&nbsp; <b>יב,כב</b>&nbsp;וּלְקַחְתֶּם

אֲגֻדַּת אֵזוֹב וּטְבַלְתֶּם בַּדָּם אֲשֶׁר־בַּסַּף וְהִגַּעְתֶּם

אֶל־הַמַּשְׁקוֹף וְאֶל־שְׁתֵּי הַמְּזוּזֹת מִן־הַדָּם אֲשֶׁר בַּסָּף וְאַתֶּם

לֹא תֵצְאוּ אִישׁ מִפֶּתַח־בֵּיתוֹ עַד־בֹּקֶר׃&nbsp; <b>יב,כג</b>&nbsp;וְעָבַר

יְהוָה לִנְגֹּף אֶת־מִצְרַיִם וְרָאָה אֶת־הַדָּם עַל־הַמַּשְׁקוֹף וְעַל שְׁתֵּי

הַמְּזוּזֹת וּפָסַח יְהוָה עַל־הַפֶּתַח וְלֹא יִתֵּן הַמַּשְׁחִית לָבֹא

אֶל־בָּתֵּיכֶם לִנְגֹּף׃&nbsp; <b>יב,כד</b>&nbsp;וּשְׁמַרְתֶּם אֶת־הַדָּבָר הַזֶּה

לְחָק־לְךָ וּלְבָנֶיךָ עַד־עוֹלָם׃&nbsp; <b>יב,כה</b>&nbsp;וְהָיָה כִּי־תָבֹאוּ

אֶל־הָאָרֶץ אֲשֶׁר יִתֵּן יְהוָה לָכֶם כַּאֲשֶׁר דִּבֵּר וּשְׁמַרְתֶּם

אֶת־הָעֲבֹדָה הַזֹּאת׃&nbsp; <b>יב,כו</b>&nbsp;וְהָיָה כִּי־יֹאמְרוּ אֲלֵיכֶם

בְּנֵיכֶם&nbsp; מָה הָעֲבֹדָה הַזֹּאת לָכֶם׃&nbsp; <b>יב,כז</b>&nbsp;וַאֲמַרְתֶּם

זֶבַח־פֶּסַח הוּא לַיהוָה אֲשֶׁר פָּסַח עַל־בָּתֵּי בְנֵי־יִשְׂרָאֵל

בְּמִצְרַיִם בְּנָגְפּוֹ אֶת־מִצְרַיִם וְאֶת־בָּתֵּינוּ הִצִּיל וַיִּקֹּד הָעָם

וַיִּשְׁתַּחֲווּ׃&nbsp; <b>יב,כח</b>&nbsp;וַיֵּלְכוּ וַיַּעֲשׂוּ בְּנֵי

יִשְׂרָאֵל&nbsp; כַּאֲשֶׁר צִוָּה יְהוָה אֶת־מֹשֶׁה וְאַהֲרֹן כֵּן

עָשׂוּ׃&nbsp;&nbsp;{ס}</p>
<p><b>יב,כט</b>&nbsp;וַיְהִי בַּחֲצִי הַלַּיְלָה וַיהוָה הִכָּה כָל־בְּכוֹר בְּאֶרֶץ מִצְרַיִם מִבְּכֹר

פַּרְעֹה הַיֹּשֵׁב עַל־כִּסְאוֹ עַד בְּכוֹר הַשְּׁבִי אֲשֶׁר בְּבֵית הַבּוֹר

וְכֹל בְּכוֹר בְּהֵמָה׃&nbsp; <b>יב,ל</b>&nbsp;וַיָּקָם פַּרְעֹה לַיְלָה הוּא

וְכָל־עֲבָדָיו וְכָל־מִצְרַיִם וַתְּהִי צְעָקָה גְדֹלָה בְּמִצְרָיִם&nbsp;

כִּי־אֵין בַּיִת אֲשֶׁר אֵין־שָׁם מֵת׃&nbsp; <b>יב,לא</b>&nbsp;וַיִּקְרָא לְמֹשֶׁה

וּלְאַהֲרֹן לַיְלָה וַיֹּאמֶר קוּמוּ צְּאוּ מִתּוֹךְ עַמִּי גַּם־אַתֶּם

גַּם־בְּנֵי יִשְׂרָאֵל וּלְכוּ עִבְדוּ אֶת־יְהוָה כְּדַבֶּרְכֶם׃&nbsp; <b>יב,לב</b>

גַּם־צֹאנְכֶם גַּם־בְּקַרְכֶם קְחוּ כַּאֲשֶׁר דִּבַּרְתֶּם וָלֵכוּ וּבֵרַכְתֶּם

גַּם־אֹתִי׃&nbsp; <b>יב,לג</b>&nbsp;וַתֶּחֱזַק מִצְרַיִם עַל־הָעָם לְמַהֵר

לְשַׁלְּחָם מִן־הָאָרֶץ&nbsp; כִּי אָמְרוּ כֻּלָּנוּ מֵתִים׃&nbsp; <b>יב,לד</b>

וַיִּשָּׂא הָעָם אֶת־בְּצֵקוֹ טֶרֶם יֶחְמָץ מִשְׁאֲרֹתָם צְרֻרֹת בְּשִׂמְלֹתָם

עַל־שִׁכְמָם׃&nbsp; <b>יב,לה</b>&nbsp;וּבְנֵי־יִשְׂרָאֵל עָשׂוּ כִּדְבַר מֹשֶׁה

וַיִּשְׁאֲלוּ מִמִּצְרַיִם כְּלֵי־כֶסֶף וּכְלֵי זָהָב וּשְׂמָלֹת׃&nbsp; <b>יב,לו</b>

וַיהוָה נָתַן אֶת־חֵן הָעָם בְּעֵינֵי מִצְרַיִם וַיַּשְׁאִלוּם וַיְנַצְּלוּ

אֶת־מִצְרָיִם׃&nbsp;&nbsp;{פ}</p>
<p><b>יב,לז</b>&nbsp;וַיִּסְעוּ בְנֵי־יִשְׂרָאֵל מֵרַעְמְסֵס סֻכֹּתָה כְּשֵׁשׁ־מֵאוֹת אֶלֶף רַגְלִי הַגְּבָרִים

לְבַד מִטָּף׃&nbsp; <b>יב,לח</b>&nbsp;וְגַם־עֵרֶב רַב עָלָה אִתָּם וְצֹאן וּבָקָר

מִקְנֶה כָּבֵד מְאֹד׃&nbsp; <b>יב,לט</b>&nbsp;וַיֹּאפוּ אֶת־הַבָּצֵק אֲשֶׁר

הוֹצִיאוּ מִמִּצְרַיִם עֻגֹת מַצּוֹת כִּי לֹא חָמֵץ&nbsp; כִּי־גֹרְשׁוּ

מִמִּצְרַיִם וְלֹא יָכְלוּ לְהִתְמַהְמֵהַּ וְגַם־צֵדָה לֹא־עָשׂוּ לָהֶם׃&nbsp; <b>יב,מ</b>

וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּמִצְרָיִם שְׁלֹשִׁים שָׁנָה

וְאַרְבַּע מֵאוֹת שָׁנָה׃&nbsp; <b>יב,מא</b>&nbsp;וַיְהִי מִקֵּץ שְׁלֹשִׁים שָׁנָה

וְאַרְבַּע מֵאוֹת שָׁנָה וַיְהִי בְּעֶצֶם הַיּוֹם הַזֶּה יָצְאוּ כָּל־צִבְאוֹת

יְהוָה מֵאֶרֶץ מִצְרָיִם׃&nbsp; <b>יב,מב</b>&nbsp;לֵיל שִׁמֻּרִים הוּא לַיהוָה

לְהוֹצִיאָם מֵאֶרֶץ מִצְרָיִם&nbsp; הוּא־הַלַּיְלָה הַזֶּה לַיהוָה שִׁמֻּרִים

לְכָל־בְּנֵי יִשְׂרָאֵל לְדֹרֹתָם׃&nbsp;&nbsp;{פ}</p>
<p><b>יב,מג</b>&nbsp;וַיֹּאמֶר יְהוָה אֶל־מֹשֶׁה וְאַהֲרֹן זֹאת חֻקַּת הַפָּסַח&nbsp; כָּל־בֶּן־נֵכָר לֹא־יֹאכַל

בּוֹ׃&nbsp; <b>יב,מד</b>&nbsp;וְכָל־עֶבֶד אִישׁ מִקְנַת־כָּסֶף וּמַלְתָּה אֹתוֹ אָז

יֹאכַל בּוֹ׃&nbsp; <b>יב,מה</b>&nbsp;תּוֹשָׁב וְשָׂכִיר לֹא־יֹאכַל בּוֹ׃&nbsp; <b>יב,מו</b>

בְּבַיִת אֶחָד יֵאָכֵל לֹא־תוֹצִיא מִן־הַבַּיִת מִן־הַבָּשָׂר חוּצָה וְעֶצֶם

לֹא תִשְׁבְּרוּ־בוֹ׃&nbsp; <b>יב,מז</b>&nbsp;כָּל־עֲדַת יִשְׂרָאֵל יַעֲשׂוּ

אֹתוֹ׃&nbsp; <b>יב,מח</b>&nbsp;וְכִי־יָגוּר אִתְּךָ גֵּר וְעָשָׂה פֶסַח לַיהוָה

הִמּוֹל לוֹ כָל־זָכָר וְאָז יִקְרַב לַעֲשֹׂתוֹ וְהָיָה כְּאֶזְרַח הָאָרֶץ

וְכָל־עָרֵל לֹא־יֹאכַל בּוֹ׃&nbsp; <b>יב,מט</b>&nbsp;תּוֹרָה אַחַת יִהְיֶה לָאֶזְרָח

וְלַגֵּר הַגָּר בְּתוֹכְכֶם׃&nbsp; <b>יב,נ</b>&nbsp;וַיַּעֲשׂוּ כָּל־בְּנֵי

יִשְׂרָאֵל&nbsp; כַּאֲשֶׁר צִוָּה יְהוָה אֶת־מֹשֶׁה וְאֶת־אַהֲרֹן כֵּן

עָשׂוּ׃&nbsp;&nbsp;{ס}</p>
<p><b>יב,נא</b>&nbsp;וַיְהִי בְּעֶצֶם הַיּוֹם הַזֶּה&nbsp; הוֹצִיא יְהוָה אֶת־בְּנֵי יִשְׂרָאֵל מֵאֶרֶץ

מִצְרַיִם עַל־צִבְאֹתָם׃&nbsp;&nbsp;{פ}</p>
<p><b>יג,א</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>יג,ב</b>&nbsp;קַדֶּשׁ־לִי כָל־בְּכוֹר פֶּטֶר

כָּל־רֶחֶם בִּבְנֵי יִשְׂרָאֵל בָּאָדָם וּבַבְּהֵמָה&nbsp; לִי הוּא׃&nbsp; <b>יג,ג</b>

וַיֹּאמֶר מֹשֶׁה אֶל־הָעָם זָכוֹר אֶת־הַיּוֹם הַזֶּה אֲשֶׁר יְצָאתֶם מִמִּצְרַיִם

מִבֵּית עֲבָדִים כִּי בְּחֹזֶק יָד הוֹצִיא יְהוָה אֶתְכֶם מִזֶּה וְלֹא יֵאָכֵל

חָמֵץ׃&nbsp; <b>יג,ד</b>&nbsp;הַיּוֹם אַתֶּם יֹצְאִים בְּחֹדֶשׁ הָאָבִיב׃&nbsp; <b>יג,ה</b>

וְהָיָה כִי־יְבִיאֲךָ יְהוָה אֶל־אֶרֶץ הַכְּנַעֲנִי וְהַחִתִּי וְהָאֱמֹרִי

וְהַחִוִּי וְהַיְבוּסִי אֲשֶׁר נִשְׁבַּע לַאֲבֹתֶיךָ לָתֶת לָךְ אֶרֶץ זָבַת

חָלָב וּדְבָשׁ וְעָבַדְתָּ אֶת־הָעֲבֹדָה הַזֹּאת בַּחֹדֶשׁ הַזֶּה׃&nbsp; <b>יג,ו</b>

שִׁבְעַת יָמִים תֹּאכַל מַצֹּת וּבַיּוֹם הַשְּׁבִיעִי חַג לַיהוָה׃&nbsp; <b>יג,ז</b>

מַצּוֹת יֵאָכֵל אֵת שִׁבְעַת הַיָּמִים וְלֹא־יֵרָאֶה לְךָ חָמֵץ וְלֹא־יֵרָאֶה

לְךָ שְׂאֹר בְּכָל־גְּבֻלֶךָ׃&nbsp; <b>יג,ח</b>&nbsp;וְהִגַּדְתָּ לְבִנְךָ בַּיּוֹם

הַהוּא לֵאמֹר&nbsp; בַּעֲבוּר זֶה עָשָׂה יְהוָה לִי בְּצֵאתִי

מִמִּצְרָיִם׃&nbsp; <b>יג,ט</b>&nbsp;וְהָיָה לְךָ לְאוֹת עַל־יָדְךָ וּלְזִכָּרוֹן

בֵּין עֵינֶיךָ לְמַעַן תִּהְיֶה תּוֹרַת יְהוָה בְּפִיךָ&nbsp; כִּי בְּיָד

חֲזָקָה הוֹצִאֲךָ יְהוָה מִמִּצְרָיִם׃&nbsp; <b>יג,י</b>&nbsp;וְשָׁמַרְתָּ

אֶת־הַחֻקָּה הַזֹּאת לְמוֹעֲדָהּ מִיָּמִים יָמִימָה׃&nbsp;&nbsp;{פ}</p>
<p><b>יג,יא</b>&nbsp;וְהָיָה כִּי־יְבִאֲךָ יְהוָה אֶל־אֶרֶץ הַכְּנַעֲנִי כַּאֲשֶׁר נִשְׁבַּע לְךָ

וְלַאֲבֹתֶיךָ וּנְתָנָהּ לָךְ׃&nbsp; <b>יג,יב</b>&nbsp;וְהַעֲבַרְתָּ

כָל־פֶּטֶר־רֶחֶם לַיהוָה וְכָל־פֶּטֶר שֶׁגֶר בְּהֵמָה אֲשֶׁר יִהְיֶה לְךָ

הַזְּכָרִים לַיהוָה׃&nbsp; <b>יג,יג</b>&nbsp;וְכָל־פֶּטֶר חֲמֹר תִּפְדֶּה בְשֶׂה

וְאִם־לֹא תִפְדֶּה וַעֲרַפְתּוֹ וְכֹל בְּכוֹר אָדָם בְּבָנֶיךָ תִּפְדֶּה׃&nbsp;
<b>יג,יד</b>&nbsp;וְהָיָה כִּי־יִשְׁאָלְךָ בִנְךָ מָחָר לֵאמֹר מַה־זֹּאת&nbsp;

וְאָמַרְתָּ אֵלָיו בְּחֹזֶק יָד הוֹצִיאָנוּ יְהוָה מִמִּצְרַיִם מִבֵּית

עֲבָדִים׃&nbsp; <b>יג,טו</b>&nbsp;וַיְהִי כִּי־הִקְשָׁה פַרְעֹה לְשַׁלְּחֵנוּ

וַיַּהֲרֹג יְהוָה כָּל־בְּכוֹר בְּאֶרֶץ מִצְרַיִם מִבְּכֹר אָדָם וְעַד־בְּכוֹר

בְּהֵמָה עַל־כֵּן אֲנִי זֹבֵחַ לַיהוָה כָּל־פֶּטֶר רֶחֶם הַזְּכָרִים

וְכָל־בְּכוֹר בָּנַי אֶפְדֶּה׃&nbsp; <b>יג,טז</b>&nbsp;וְהָיָה לְאוֹת עַל־יָדְכָה

וּלְטוֹטָפֹת בֵּין עֵינֶיךָ&nbsp; כִּי בְּחֹזֶק יָד הוֹצִיאָנוּ יְהוָה

מִמִּצְרָיִם׃&nbsp;&nbsp;{ס}</p>
<p><b>יג,יז</b>&nbsp;וַיְהִי בְּשַׁלַּח פַּרְעֹה אֶת־הָעָם וְלֹא־נָחָם אֱלֹהִים דֶּרֶךְ אֶרֶץ פְּלִשְׁתִּים

כִּי קָרוֹב הוּא&nbsp; כִּי אָמַר אֱלֹהִים פֶּן־יִנָּחֵם הָעָם בִּרְאֹתָם

מִלְחָמָה וְשָׁבוּ מִצְרָיְמָה׃&nbsp; <b>יג,יח</b>&nbsp;וַיַּסֵּב אֱלֹהִים אֶת־הָעָם

דֶּרֶךְ הַמִּדְבָּר יַם־סוּף וַחֲמֻשִׁים עָלוּ בְנֵי־יִשְׂרָאֵל מֵאֶרֶץ מִצְרָיִם׃&nbsp;
<b>יג,יט</b>&nbsp;וַיִּקַּח מֹשֶׁה אֶת־עַצְמוֹת יוֹסֵף עִמּוֹ&nbsp; כִּי הַשְׁבֵּעַ

הִשְׁבִּיעַ אֶת־בְּנֵי יִשְׂרָאֵל לֵאמֹר פָּקֹד יִפְקֹד אֱלֹהִים אֶתְכֶם

וְהַעֲלִיתֶם אֶת־עַצְמֹתַי מִזֶּה אִתְּכֶם׃&nbsp; <b>יג,כ</b>&nbsp;וַיִּסְעוּ

מִסֻּכֹּת וַיַּחֲנוּ בְאֵתָם בִּקְצֵה הַמִּדְבָּר׃&nbsp; <b>יג,כא</b>&nbsp;וַיהוָה

הֹלֵךְ לִפְנֵיהֶם יוֹמָם בְּעַמּוּד עָנָן לַנְחֹתָם הַדֶּרֶךְ וְלַיְלָה

בְּעַמּוּד אֵשׁ לְהָאִיר לָהֶם לָלֶכֶת יוֹמָם וָלָיְלָה׃&nbsp; <b>יג,כב</b>

לֹא־יָמִישׁ עַמּוּד הֶעָנָן יוֹמָם וְעַמּוּד הָאֵשׁ לָיְלָה לִפְנֵי

הָעָם׃&nbsp;&nbsp;{פ}</p>
<p><b>יד,א</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>יד,ב</b>&nbsp;דַּבֵּר אֶל־בְּנֵי יִשְׂרָאֵל

וְיָשֻׁבוּ וְיַחֲנוּ לִפְנֵי פִּי הַחִירֹת בֵּין מִגְדֹּל וּבֵין הַיָּם&nbsp;

לִפְנֵי בַּעַל צְפֹן נִכְחוֹ תַחֲנוּ עַל־הַיָּם׃&nbsp; <b>יד,ג</b>&nbsp;וְאָמַר

פַּרְעֹה לִבְנֵי יִשְׂרָאֵל נְבֻכִים הֵם בָּאָרֶץ סָגַר עֲלֵיהֶם הַמִּדְבָּר׃&nbsp;
<b>יד,ד</b>&nbsp;וְחִזַּקְתִּי אֶת־לֵב־פַּרְעֹה וְרָדַף אַחֲרֵיהֶם וְאִכָּבְדָה

בְּפַרְעֹה וּבְכָל־חֵילוֹ וְיָדְעוּ מִצְרַיִם כִּי־אֲנִי יְהוָה

וַיַּעֲשׂוּ־כֵן׃&nbsp; <b>יד,ה</b>&nbsp;וַיֻּגַּד לְמֶלֶךְ מִצְרַיִם כִּי בָרַח

הָעָם וַיֵּהָפֵךְ לְבַב פַּרְעֹה וַעֲבָדָיו אֶל־הָעָם וַיֹּאמְרוּ מַה־זֹּאת

עָשִׂינוּ כִּי־שִׁלַּחְנוּ אֶת־יִשְׂרָאֵל מֵעָבְדֵנוּ׃&nbsp; <b>יד,ו</b>

וַיֶּאְסֹר אֶת־רִכְבּוֹ וְאֶת־עַמּוֹ לָקַח עִמּוֹ׃&nbsp; <b>יד,ז</b>&nbsp;וַיִּקַּח

שֵׁשׁ־מֵאוֹת רֶכֶב בָּחוּר וְכֹל רֶכֶב מִצְרָיִם וְשָׁלִשִׁם עַל־כֻּלּוֹ׃&nbsp;
<b>יד,ח</b>&nbsp;וַיְחַזֵּק יְהוָה אֶת־לֵב פַּרְעֹה מֶלֶךְ מִצְרַיִם וַיִּרְדֹּף

אַחֲרֵי בְּנֵי יִשְׂרָאֵל וּבְנֵי יִשְׂרָאֵל יֹצְאִים בְּיָד רָמָה׃&nbsp; <b>יד,ט</b>

וַיִּרְדְּפוּ מִצְרַיִם אַחֲרֵיהֶם וַיַּשִּׂיגוּ אוֹתָם חֹנִים עַל־הַיָּם

כָּל־סוּס רֶכֶב פַּרְעֹה וּפָרָשָׁיו וְחֵילוֹ עַל־פִּי הַחִירֹת לִפְנֵי בַּעַל

צְפֹן׃&nbsp; <b>יד,י</b>&nbsp;וּפַרְעֹה הִקְרִיב וַיִּשְׂאוּ בְנֵי־יִשְׂרָאֵל

אֶת־עֵינֵיהֶם וְהִנֵּה מִצְרַיִם נֹסֵעַ אַחֲרֵיהֶם וַיִּירְאוּ מְאֹד

וַיִּצְעֲקוּ בְנֵי־יִשְׂרָאֵל אֶל־יְהוָה׃&nbsp; <b>יד,יא</b>&nbsp;וַיֹּאמְרוּ

אֶל־מֹשֶׁה הֲמִבְּלִי אֵין־קְבָרִים בְּמִצְרַיִם לְקַחְתָּנוּ לָמוּת

בַּמִּדְבָּר&nbsp; מַה־זֹּאת עָשִׂיתָ לָּנוּ לְהוֹצִיאָנוּ מִמִּצְרָיִם׃&nbsp; <b>יד,יב</b>

הֲלֹא־זֶה הַדָּבָר אֲשֶׁר דִּבַּרְנוּ אֵלֶיךָ בְמִצְרַיִם לֵאמֹר חֲדַל

מִמֶּנּוּ וְנַעַבְדָה אֶת־מִצְרָיִם&nbsp; כִּי טוֹב לָנוּ עֲבֹד אֶת־מִצְרַיִם

מִמֻּתֵנוּ בַּמִּדְבָּר׃&nbsp; <b>יד,יג</b>&nbsp;וַיֹּאמֶר מֹשֶׁה אֶל־הָעָם

אַל־תִּירָאוּ הִתְיַצְּבוּ וּרְאוּ אֶת־יְשׁוּעַת יְהוָה אֲשֶׁר־יַעֲשֶׂה לָכֶם

הַיּוֹם&nbsp; כִּי אֲשֶׁר רְאִיתֶם אֶת־מִצְרַיִם הַיּוֹם לֹא תֹסִפוּ לִרְאֹתָם

עוֹד עַד־עוֹלָם׃&nbsp; <b>יד,יד</b>&nbsp;יְהוָה יִלָּחֵם לָכֶם וְאַתֶּם

תַּחֲרִשׁוּן׃&nbsp;&nbsp;{פ}</p>
<p><b>יד,טו</b>&nbsp;וַיֹּאמֶר יְהוָה אֶל־מֹשֶׁה מַה־תִּצְעַק אֵלָי דַּבֵּר אֶל־בְּנֵי־יִשְׂרָאֵל

וְיִסָּעוּ׃&nbsp; <b>יד,טז</b>&nbsp;וְאַתָּה הָרֵם אֶת־מַטְּךָ וּנְטֵה אֶת־יָדְךָ

עַל־הַיָּם וּבְקָעֵהוּ וְיָבֹאוּ בְנֵי־יִשְׂרָאֵל בְּתוֹךְ הַיָּם בַּיַּבָּשָׁה׃&nbsp;
<b>יד,יז</b>&nbsp;וַאֲנִי הִנְנִי מְחַזֵּק אֶת־לֵב מִצְרַיִם וְיָבֹאוּ אַחֲרֵיהֶם

וְאִכָּבְדָה בְּפַרְעֹה וּבְכָל־חֵילוֹ בְּרִכְבּוֹ וּבְפָרָשָׁיו׃&nbsp; <b>יד,יח</b>

וְיָדְעוּ מִצְרַיִם כִּי־אֲנִי יְהוָה בְּהִכָּבְדִי בְּפַרְעֹה בְּרִכְבּוֹ

וּבְפָרָשָׁיו׃&nbsp; <b>יד,יט</b>&nbsp;וַיִּסַּע מַלְאַךְ הָאֱלֹהִים הַהֹלֵךְ

לִפְנֵי מַחֲנֵה יִשְׂרָאֵל וַיֵּלֶךְ מֵאַחֲרֵיהֶם וַיִּסַּע עַמּוּד הֶעָנָן

מִפְּנֵיהֶם וַיַּעֲמֹד מֵאַחֲרֵיהֶם׃&nbsp; <b>יד,כ</b>&nbsp;וַיָּבֹא בֵּין מַחֲנֵה

מִצְרַיִם וּבֵין מַחֲנֵה יִשְׂרָאֵל וַיְהִי הֶעָנָן וְהַחֹשֶׁךְ וַיָּאֶר אֶת־הַלָּיְלָה

וְלֹא־קָרַב זֶה אֶל־זֶה כָּל־הַלָּיְלָה׃&nbsp; <b>יד,כא</b>&nbsp;וַיֵּט מֹשֶׁה

אֶת־יָדוֹ עַל־הַיָּם וַיּוֹלֶךְ יְהוָה אֶת־הַיָּם בְּרוּחַ קָדִים עַזָּה

כָּל־הַלַּיְלָה וַיָּשֶׂם אֶת־הַיָּם לֶחָרָבָה וַיִּבָּקְעוּ הַמָּיִם׃&nbsp; <b>יד,כב</b>

וַיָּבֹאוּ בְנֵי־יִשְׂרָאֵל בְּתוֹךְ הַיָּם בַּיַּבָּשָׁה וְהַמַּיִם לָהֶם

חוֹמָה מִימִינָם וּמִשְּׂמֹאלָם׃&nbsp; <b>יד,כג</b>&nbsp;וַיִּרְדְּפוּ מִצְרַיִם

וַיָּבֹאוּ אַחֲרֵיהֶם כֹּל סוּס פַּרְעֹה רִכְבּוֹ וּפָרָשָׁיו&nbsp; אֶל־תּוֹךְ

הַיָּם׃&nbsp; <b>יד,כד</b>&nbsp;וַיְהִי בְּאַשְׁמֹרֶת הַבֹּקֶר וַיַּשְׁקֵף יְהוָה

אֶל־מַחֲנֵה מִצְרַיִם בְּעַמּוּד אֵשׁ וְעָנָן וַיָּהָם אֵת מַחֲנֵה

מִצְרָיִם׃&nbsp; <b>יד,כה</b>&nbsp;וַיָּסַר אֵת אֹפַן מַרְכְּבֹתָיו וַיְנַהֲגֵהוּ

בִּכְבֵדֻת וַיֹּאמֶר מִצְרַיִם אָנוּסָה מִפְּנֵי יִשְׂרָאֵל כִּי יְהוָה נִלְחָם

לָהֶם בְּמִצְרָיִם׃&nbsp;&nbsp;{פ}</p>
<p><b>יד,כו</b>&nbsp;וַיֹּאמֶר יְהוָה אֶל־מֹשֶׁה נְטֵה אֶת־יָדְךָ עַל־הַיָּם וְיָשֻׁבוּ הַמַּיִם עַל־מִצְרַיִם

עַל־רִכְבּוֹ וְעַל־פָּרָשָׁיו׃&nbsp; <b>יד,כז</b>&nbsp;וַיֵּט מֹשֶׁה אֶת־יָדוֹ

עַל־הַיָּם וַיָּשָׁב הַיָּם לִפְנוֹת בֹּקֶר לְאֵיתָנוֹ וּמִצְרַיִם נָסִים

לִקְרָאתוֹ וַיְנַעֵר יְהוָה אֶת־מִצְרַיִם בְּתוֹךְ הַיָּם׃&nbsp; <b>יד,כח</b>

וַיָּשֻׁבוּ הַמַּיִם וַיְכַסּוּ אֶת־הָרֶכֶב וְאֶת־הַפָּרָשִׁים לְכֹל חֵיל

פַּרְעֹה הַבָּאִים אַחֲרֵיהֶם בַּיָּם&nbsp; לֹא־נִשְׁאַר בָּהֶם

עַד־אֶחָד׃&nbsp; <b>יד,כט</b>&nbsp;וּבְנֵי יִשְׂרָאֵל הָלְכוּ בַיַּבָּשָׁה בְּתוֹךְ

הַיָּם וְהַמַּיִם לָהֶם חֹמָה מִימִינָם וּמִשְּׂמֹאלָם׃&nbsp; <b>יד,ל</b>

וַיּוֹשַׁע יְהוָה בַּיּוֹם הַהוּא אֶת־יִשְׂרָאֵל מִיַּד מִצְרָיִם וַיַּרְא

יִשְׂרָאֵל אֶת־מִצְרַיִם מֵת עַל־שְׂפַת הַיָּם׃&nbsp; <b>יד,לא</b>&nbsp;וַיַּרְא

יִשְׂרָאֵל אֶת־הַיָּד הַגְּדֹלָה אֲשֶׁר עָשָׂה יְהוָה בְּמִצְרַיִם וַיִּירְאוּ

הָעָם אֶת־יְהוָה וַיַּאֲמִינוּ בַּיהוָה וּבְמֹשֶׁה עַבְדּוֹ׃&nbsp;&nbsp;{ר}<br>

{ש}</p>
<p><b>טו,א</b>&nbsp;אָז יָשִׁיר־מֹשֶׁה וּבְנֵי יִשְׂרָאֵל אֶת־הַשִּׁירָה הַזֹּאת לַיהוָה

וַיֹּאמְרוּ&nbsp;&nbsp;{ר}<br>

לֵאמֹר&nbsp;&nbsp;{ס}&nbsp; אָשִׁירָה לַיהוָה כִּי־גָאֹה גָּאָה&nbsp;&nbsp;{ס}&nbsp;

סוּס&nbsp;&nbsp;{ר}<br>

וְרֹכְבוֹ רָמָה בַיָּם׃&nbsp;&nbsp;{ס}&nbsp; <b>טו,ב</b>&nbsp;עָזִּי וְזִמְרָת יָהּ

וַיְהִי־לִי&nbsp;&nbsp;{ר}<br>

לִישׁוּעָה&nbsp;&nbsp;{ס}&nbsp; זֶה אֵלִי וְאַנְוֵהוּ&nbsp;&nbsp;{ס}&nbsp; אֱלֹהֵי&nbsp;

{ר}<br>

אָבִי וַאֲרֹמְמֶנְהוּ׃&nbsp;&nbsp;{ס}&nbsp; <b>טו,ג</b>&nbsp;יְהוָה אִישׁ מִלְחָמָה

יְהוָה&nbsp;&nbsp;{ר}<br>

שְׁמוֹ׃&nbsp;&nbsp;{ס}&nbsp; <b>טו,ד</b>&nbsp;מַרְכְּבֹת פַּרְעֹה וְחֵילוֹ יָרָה

בַיָּם&nbsp;&nbsp;{ס}&nbsp; וּמִבְחַר&nbsp;&nbsp;{ר}<br>

שָׁלִשָׁיו טֻבְּעוּ בְיַם־סוּף׃&nbsp;&nbsp;{ס}&nbsp; <b>טו,ה</b>&nbsp;תְּהֹמֹת

יְכַסְיֻמוּ יָרְדוּ בִמְצוֹלֹת כְּמוֹ&nbsp;&nbsp;{ר}<br>

אָבֶן׃&nbsp;&nbsp;{ס}&nbsp; <b>טו,ו</b>&nbsp;יְמִינְךָ יְהוָה נֶאְדָּרִי בַּכֹּחַ&nbsp;

{ס}&nbsp; יְמִינְךָ&nbsp;&nbsp;{ר}<br>

יְהוָה תִּרְעַץ אוֹיֵב׃&nbsp;&nbsp;{ס}&nbsp; <b>טו,ז</b>&nbsp;וּבְרֹב גְּאוֹנְךָ

תַּהֲרֹס&nbsp;&nbsp;{ר}<br>

קָמֶיךָ&nbsp;&nbsp;{ס}&nbsp; תְּשַׁלַּח חֲרֹנְךָ יֹאכְלֵמוֹ כַּקַּשׁ׃&nbsp;

{ס}&nbsp; <b>טו,ח</b>&nbsp;וּבְרוּחַ&nbsp;&nbsp;{ר}<br>

אַפֶּיךָ נֶעֶרְמוּ מַיִם&nbsp;&nbsp;{ס}&nbsp; נִצְּבוּ כְמוֹ־נֵד&nbsp;&nbsp;{ר}<br>

נֹזְלִים&nbsp;&nbsp;{ס}&nbsp; קָפְאוּ תְהֹמֹת בְּלֶב־יָם׃&nbsp;&nbsp;{ס}&nbsp; <b>טו,ט</b>

אָמַר&nbsp;&nbsp;{ר}<br>

אוֹיֵב אֶרְדֹּף אַשִּׂיג&nbsp;&nbsp;{ס}&nbsp; אֲחַלֵּק שָׁלָל תִּמְלָאֵמוֹ&nbsp;&nbsp;{ר}<br>

נַפְשִׁי &nbsp;&nbsp;{ס}&nbsp; אָרִיק חַרְבִּי תּוֹרִישֵׁמוֹ יָדִי׃&nbsp;&nbsp;{ס}&nbsp; <b>טו,י</b>

נָשַׁפְתָּ&nbsp;&nbsp;{ר}<br>

בְרוּחֲךָ כִּסָּמוֹ יָם&nbsp;&nbsp;{ס}&nbsp; צָלְלוּ כַּעוֹפֶרֶת בְּמַיִם&nbsp;&nbsp;{ר}<br>

אַדִּירִים׃&nbsp;&nbsp;{ס}&nbsp; <b>טו,יא</b>&nbsp;מִי־כָמֹכָה בָּאֵלִם יְהוָה&nbsp;

{ס}&nbsp; מִי&nbsp;&nbsp;{ר}<br>

כָּמֹכָה נֶאְדָּר בַּקֹּדֶשׁ&nbsp;&nbsp;{ס}&nbsp; נוֹרָא תְהִלֹּת עֹשֵׂה&nbsp;&nbsp;{ר}<br>

פֶלֶא׃&nbsp;&nbsp;{ס}&nbsp; <b>טו,יב</b>&nbsp;נָטִיתָ יְמִינְךָ תִּבְלָעֵמוֹ אָרֶץ׃&nbsp;

{ס}&nbsp; <b>טו,יג</b>&nbsp;נָחִיתָ&nbsp;&nbsp;{ר}<br>

בְחַסְדְּךָ עַם־זוּ גָּאָלְתָּ&nbsp;&nbsp;{ס}&nbsp; נֵהַלְתָּ בְעָזְּךָ

אֶל־נְוֵה&nbsp;&nbsp;{ר}<br>

קָדְשֶׁךָ׃&nbsp;&nbsp;{ס}&nbsp; <b>טו,יד</b>&nbsp;שָׁמְעוּ עַמִּים יִרְגָּזוּן&nbsp;

{ס}&nbsp; חִיל&nbsp;&nbsp;{ר}<br>

אָחַז יֹשְׁבֵי פְּלָשֶׁת׃&nbsp;&nbsp;{ס}&nbsp; <b>טו,טו</b>&nbsp;אָז נִבְהֲלוּ

אַלּוּפֵי&nbsp;&nbsp;{ר}<br>

אֱדוֹם &nbsp;&nbsp;{ס}&nbsp; אֵילֵי מוֹאָב יֹאחֲזֵמוֹ רָעַד&nbsp;&nbsp;{ס}&nbsp;

נָמֹגוּ&nbsp;&nbsp;{ר}<br>

כֹּל יֹשְׁבֵי כְנָעַן׃&nbsp;&nbsp;{ס}&nbsp; <b>טו,טז</b>&nbsp;תִּפֹּל עֲלֵיהֶם

אֵימָתָה&nbsp;&nbsp;{ר}<br>

וָפַחַד&nbsp;&nbsp;{ס}&nbsp; בִּגְדֹל זְרוֹעֲךָ יִדְּמוּ כָּאָבֶן&nbsp;&nbsp;{ס}&nbsp;

עַד&nbsp;&nbsp;{ר}<br>

יַעֲבֹר עַמְּךָ יְהוָה&nbsp;&nbsp;{ס}&nbsp; עַד־יַעֲבֹר עַם־זוּ&nbsp;&nbsp;{ר}<br>

קָנִיתָ׃&nbsp;&nbsp;{ס}&nbsp; <b>טו,יז</b>&nbsp;תְּבִאֵמוֹ וְתִטָּעֵמוֹ בְּהַר נַחֲלָתְךָ

&nbsp;&nbsp;{ס}&nbsp; מָכוֹן&nbsp;&nbsp;{ר}<br>

לְשִׁבְתְּךָ פָּעַלְתָּ יְהוָה&nbsp;&nbsp;{ס}&nbsp; מִקְּדָשׁ אֲדֹנָי

כּוֹנְנוּ&nbsp;&nbsp;{ר}<br>

יָדֶיךָ׃&nbsp;&nbsp;{ס}&nbsp; <b>טו,יח</b>&nbsp;יְהוָה יִמְלֹךְ לְעֹלָם וָעֶד׃&nbsp;

{ס}&nbsp; <b>טו,יט</b>&nbsp;כִּי&nbsp;&nbsp;{ר}<br>

בָא סוּס פַּרְעֹה בְּרִכְבּוֹ וּבְפָרָשָׁיו בַּיָּם&nbsp;&nbsp;{ס}&nbsp; וַיָּשֶׁב

יְהוָה עֲלֵהֶם&nbsp;&nbsp;{ר}<br>

אֶת־מֵי הַיָּם&nbsp;&nbsp;{ס}&nbsp; וּבְנֵי יִשְׂרָאֵל הָלְכוּ בַיַּבָּשָׁה בְּתוֹךְ

הַיָּם׃&nbsp;&nbsp;{ר}<br>

{ש}</p>
<p><b>טו,כ</b>&nbsp;וַתִּקַּח מִרְיָם הַנְּבִיאָה אֲחוֹת אַהֲרֹן אֶת־הַתֹּף בְּיָדָהּ וַתֵּצֶאןָ כָל־הַנָּשִׁים

אַחֲרֶיהָ בְּתֻפִּים וּבִמְחֹלֹת׃&nbsp; <b>טו,כא</b>&nbsp;וַתַּעַן לָהֶם

מִרְיָם&nbsp; שִׁירוּ לַיהוָה כִּי־גָאֹה גָּאָה סוּס וְרֹכְבוֹ רָמָה

בַיָּם׃&nbsp;&nbsp;{ס}</p>
<p><b>טו,כב</b>&nbsp;וַיַּסַּע מֹשֶׁה אֶת־יִשְׂרָאֵל מִיַּם־סוּף וַיֵּצְאוּ אֶל־מִדְבַּר־שׁוּר וַיֵּלְכוּ

שְׁלֹשֶׁת־יָמִים בַּמִּדְבָּר וְלֹא־מָצְאוּ מָיִם׃&nbsp; <b>טו,כג</b>

וַיָּבֹאוּ מָרָתָה וְלֹא יָכְלוּ לִשְׁתֹּת מַיִם מִמָּרָה כִּי מָרִים הֵם

עַל־כֵּן קָרָא־שְׁמָהּ מָרָה׃&nbsp; <b>טו,כד</b>&nbsp;וַיִּלֹּנוּ הָעָם עַל־מֹשֶׁה

לֵּאמֹר מַה־נִּשְׁתֶּה׃&nbsp; <b>טו,כה</b>&nbsp;וַיִּצְעַק אֶל־יְהוָה וַיּוֹרֵהוּ

יְהוָה עֵץ וַיַּשְׁלֵךְ אֶל־הַמַּיִם וַיִּמְתְּקוּ הַמָּיִם שָׁם שָׂם לוֹ חֹק

וּמִשְׁפָּט וְשָׁם נִסָּהוּ׃&nbsp; <b>טו,כו</b>&nbsp;וַיֹּאמֶר אִם־שָׁמוֹעַ

תִּשְׁמַע לְקוֹל יְהוָה אֱלֹהֶיךָ וְהַיָּשָׁר בְּעֵינָיו תַּעֲשֶׂה

וְהַאֲזַנְתָּ לְמִצְו‍ֹתָיו וְשָׁמַרְתָּ כָּל־חֻקָּיו כָּל־הַמַּחֲלָה

אֲשֶׁר־שַׂמְתִּי בְמִצְרַיִם לֹא־אָשִׂים עָלֶיךָ כִּי אֲנִי יְהוָה

רֹפְאֶךָ׃&nbsp;&nbsp;{ס}</p>
<p><b>טו,כז</b>&nbsp;וַיָּבֹאוּ אֵילִמָה וְשָׁם שְׁתֵּים עֶשְׂרֵה עֵינֹת מַיִם וְשִׁבְעִים תְּמָרִים

וַיַּחֲנוּ־שָׁם עַל־הַמָּיִם׃&nbsp; <b>טז,א</b>&nbsp;וַיִּסְעוּ מֵאֵילִם וַיָּבֹאוּ

כָּל־עֲדַת בְּנֵי־יִשְׂרָאֵל אֶל־מִדְבַּר־סִין אֲשֶׁר בֵּין־אֵילִם וּבֵין

סִינָי בַּחֲמִשָּׁה עָשָׂר יוֹם לַחֹדֶשׁ הַשֵּׁנִי לְצֵאתָם מֵאֶרֶץ

מִצְרָיִם׃&nbsp; <b>טז,ב</b>&nbsp;וילינו (וַיִּלּוֹנוּ) כָּל־עֲדַת בְּנֵי־יִשְׂרָאֵל

עַל־מֹשֶׁה וְעַל־אַהֲרֹן בַּמִּדְבָּר׃&nbsp; <b>טז,ג</b>&nbsp;וַיֹּאמְרוּ אֲלֵהֶם

בְּנֵי יִשְׂרָאֵל מִי־יִתֵּן מוּתֵנוּ בְיַד־יְהוָה בְּאֶרֶץ מִצְרַיִם

בְּשִׁבְתֵּנוּ עַל־סִיר הַבָּשָׂר בְּאָכְלֵנוּ לֶחֶם לָשֹׂבַע&nbsp;

כִּי־הוֹצֵאתֶם אֹתָנוּ אֶל־הַמִּדְבָּר הַזֶּה לְהָמִית אֶת־כָּל־הַקָּהָל הַזֶּה

בָּרָעָב׃&nbsp;&nbsp;{ס}</p>
<p><b>טז,ד</b>&nbsp;וַיֹּאמֶר יְהוָה אֶל־מֹשֶׁה הִנְנִי מַמְטִיר לָכֶם לֶחֶם מִן־הַשָּׁמָיִם וְיָצָא הָעָם

וְלָקְטוּ דְּבַר־יוֹם בְּיוֹמוֹ לְמַעַן אֲנַסֶּנּוּ הֲיֵלֵךְ בְּתוֹרָתִי

אִם־לֹא׃&nbsp; <b>טז,ה</b>&nbsp;וְהָיָה בַּיּוֹם הַשִּׁשִּׁי וְהֵכִינוּ אֵת

אֲשֶׁר־יָבִיאוּ וְהָיָה מִשְׁנֶה עַל אֲשֶׁר־יִלְקְטוּ יוֹם יוֹם׃&nbsp; <b>טז,ו</b>

וַיֹּאמֶר מֹשֶׁה וְאַהֲרֹן אֶל־כָּל־בְּנֵי יִשְׂרָאֵל&nbsp; עֶרֶב וִידַעְתֶּם

כִּי יְהוָה הוֹצִיא אֶתְכֶם מֵאֶרֶץ מִצְרָיִם׃&nbsp; <b>טז,ז</b>&nbsp;וּבֹקֶר

וּרְאִיתֶם אֶת־כְּבוֹד יְהוָה בְּשָׁמְעוֹ אֶת־תְּלֻנֹּתֵיכֶם עַל־יְהוָה

וְנַחְנוּ מָה כִּי תלונו (תַלִּינוּ) עָלֵינוּ׃&nbsp; <b>טז,ח</b>&nbsp;וַיֹּאמֶר

מֹשֶׁה בְּתֵת יְהוָה לָכֶם בָּעֶרֶב בָּשָׂר לֶאֱכֹל וְלֶחֶם בַּבֹּקֶר

לִשְׂבֹּעַ בִּשְׁמֹעַ יְהוָה אֶת־תְּלֻנֹּתֵיכֶם אֲשֶׁר־אַתֶּם מַלִּינִם עָלָיו

וְנַחְנוּ מָה לֹא־עָלֵינוּ תְלֻנֹּתֵיכֶם כִּי עַל־יְהוָה׃&nbsp; <b>טז,ט</b>

וַיֹּאמֶר מֹשֶׁה אֶל־אַהֲרֹן אֱמֹר אֶל־כָּל־עֲדַת בְּנֵי יִשְׂרָאֵל קִרְבוּ

לִפְנֵי יְהוָה&nbsp; כִּי שָׁמַע אֵת תְּלֻנֹּתֵיכֶם׃&nbsp; <b>טז,י</b>&nbsp;וַיְהִי

כְּדַבֵּר אַהֲרֹן אֶל־כָּל־עֲדַת בְּנֵי־יִשְׂרָאֵל וַיִּפְנוּ אֶל־הַמִּדְבָּר

וְהִנֵּה כְּבוֹד יְהוָה נִרְאָה בֶּעָנָן׃&nbsp;&nbsp;{פ}</p>
<p><b>טז,יא</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>טז,יב</b>&nbsp;שָׁמַעְתִּי אֶת־תְּלוּנֹּת בְּנֵי

יִשְׂרָאֵל דַּבֵּר אֲלֵהֶם לֵאמֹר בֵּין הָעַרְבַּיִם תֹּאכְלוּ בָשָׂר

וּבַבֹּקֶר תִּשְׂבְּעוּ־לָחֶם וִידַעְתֶּם כִּי אֲנִי יְהוָה אֱלֹהֵיכֶם׃&nbsp; <b>טז,יג</b>

וַיְהִי בָעֶרֶב וַתַּעַל הַשְּׂלָו וַתְּכַס אֶת־הַמַּחֲנֶה וּבַבֹּקֶר הָיְתָה

שִׁכְבַת הַטַּל סָבִיב לַמַּחֲנֶה׃&nbsp; <b>טז,יד</b>&nbsp;וַתַּעַל שִׁכְבַת הַטָּל

וְהִנֵּה עַל־פְּנֵי הַמִּדְבָּר דַּק מְחֻסְפָּס דַּק כַּכְּפֹר

עַל־הָאָרֶץ׃&nbsp; <b>טז,טו</b>&nbsp;וַיִּרְאוּ בְנֵי־יִשְׂרָאֵל וַיֹּאמְרוּ אִישׁ

אֶל־אָחִיו מָן הוּא כִּי לֹא יָדְעוּ מַה־הוּא וַיֹּאמֶר מֹשֶׁה אֲלֵהֶם הוּא

הַלֶּחֶם אֲשֶׁר נָתַן יְהוָה לָכֶם לְאָכְלָה׃&nbsp; <b>טז,טז</b>&nbsp;זֶה הַדָּבָר

אֲשֶׁר צִוָּה יְהוָה לִקְטוּ מִמֶּנּוּ אִישׁ לְפִי אָכְלוֹ&nbsp; עֹמֶר

לַגֻּלְגֹּלֶת מִסְפַּר נַפְשֹׁתֵיכֶם אִישׁ לַאֲשֶׁר בְּאָהֳלוֹ תִּקָּחוּ׃&nbsp;
<b>טז,יז</b>&nbsp;וַיַּעֲשׂוּ־כֵן בְּנֵי יִשְׂרָאֵל וַיִּלְקְטוּ הַמַּרְבֶּה

וְהַמַּמְעִיט׃&nbsp; <b>טז,יח</b>&nbsp;וַיָּמֹדּוּ בָעֹמֶר וְלֹא הֶעְדִּיף

הַמַּרְבֶּה וְהַמַּמְעִיט לֹא הֶחְסִיר&nbsp; אִישׁ לְפִי־אָכְלוֹ לָקָטוּ׃&nbsp;
<b>טז,יט</b>&nbsp;וַיֹּאמֶר מֹשֶׁה אֲלֵהֶם&nbsp; אִישׁ אַל־יוֹתֵר מִמֶּנּוּ

עַד־בֹּקֶר׃&nbsp; <b>טז,כ</b>&nbsp;וְלֹא־שָׁמְעוּ אֶל־מֹשֶׁה וַיּוֹתִרוּ אֲנָשִׁים

מִמֶּנּוּ עַד־בֹּקֶר וַיָּרֻם תּוֹלָעִים וַיִּבְאַשׁ וַיִּקְצֹף עֲלֵהֶם

מֹשֶׁה׃&nbsp; <b>טז,כא</b>&nbsp;וַיִּלְקְטוּ אֹתוֹ בַּבֹּקֶר בַּבֹּקֶר אִישׁ כְּפִי

אָכְלוֹ וְחַם הַשֶּׁמֶשׁ וְנָמָס׃&nbsp; <b>טז,כב</b>&nbsp;וַיְהִי בַּיּוֹם

הַשִּׁשִּׁי לָקְטוּ לֶחֶם מִשְׁנֶה שְׁנֵי הָעֹמֶר לָאֶחָד וַיָּבֹאוּ

כָּל־נְשִׂיאֵי הָעֵדָה וַיַּגִּידוּ לְמֹשֶׁה׃&nbsp; <b>טז,כג</b>&nbsp;וַיֹּאמֶר

אֲלֵהֶם הוּא אֲשֶׁר דִּבֶּר יְהוָה שַׁבָּתוֹן שַׁבַּת־קֹדֶשׁ לַיהוָה

מָחָר&nbsp; אֵת אֲשֶׁר־תֹּאפוּ אֵפוּ וְאֵת אֲשֶׁר־תְּבַשְּׁלוּ בַּשֵּׁלוּ וְאֵת

כָּל־הָעֹדֵף הַנִּיחוּ לָכֶם לְמִשְׁמֶרֶת עַד־הַבֹּקֶר׃&nbsp; <b>טז,כד</b>

וַיַּנִּיחוּ אֹתוֹ עַד־הַבֹּקֶר כַּאֲשֶׁר צִוָּה מֹשֶׁה וְלֹא הִבְאִישׁ

וְרִמָּה לֹא־הָיְתָה בּוֹ׃&nbsp; <b>טז,כה</b>&nbsp;וַיֹּאמֶר מֹשֶׁה אִכְלֻהוּ

הַיּוֹם כִּי־שַׁבָּת הַיּוֹם לַיהוָה&nbsp; הַיּוֹם לֹא תִמְצָאֻהוּ

בַּשָּׂדֶה׃&nbsp; <b>טז,כו</b>&nbsp;שֵׁשֶׁת יָמִים תִּלְקְטֻהוּ וּבַיּוֹם

הַשְּׁבִיעִי שַׁבָּת לֹא יִהְיֶה־בּוֹ׃&nbsp; <b>טז,כז</b>&nbsp;וַיְהִי בַּיּוֹם

הַשְּׁבִיעִי יָצְאוּ מִן־הָעָם לִלְקֹט וְלֹא מָצָאוּ׃&nbsp;&nbsp;{ס}</p>
<p><b>טז,כח</b>&nbsp;וַיֹּאמֶר יְהוָה אֶל־מֹשֶׁה&nbsp; עַד־אָנָה מֵאַנְתֶּם לִשְׁמֹר מִצְו‍ֹתַי

וְתוֹרֹתָי׃&nbsp; <b>טז,כט</b>&nbsp;רְאוּ כִּי־יְהוָה נָתַן לָכֶם הַשַּׁבָּת

עַל־כֵּן הוּא נֹתֵן לָכֶם בַּיּוֹם הַשִּׁשִּׁי לֶחֶם יוֹמָיִם שְׁבוּ אִישׁ

תַּחְתָּיו אַל־יֵצֵא אִישׁ מִמְּקֹמוֹ בַּיּוֹם הַשְּׁבִיעִי׃&nbsp; <b>טז,ל</b>

וַיִּשְׁבְּתוּ הָעָם בַּיּוֹם הַשְּׁבִעִי׃&nbsp; <b>טז,לא</b>&nbsp;וַיִּקְרְאוּ

בֵית־יִשְׂרָאֵל אֶת־שְׁמוֹ מָן וְהוּא כְּזֶרַע גַּד לָבָן וְטַעְמוֹ

כְּצַפִּיחִת בִּדְבָשׁ׃&nbsp; <b>טז,לב</b>&nbsp;וַיֹּאמֶר מֹשֶׁה זֶה הַדָּבָר אֲשֶׁר

צִוָּה יְהוָה מְלֹא הָעֹמֶר מִמֶּנּוּ לְמִשְׁמֶרֶת לְדֹרֹתֵיכֶם&nbsp; לְמַעַן

יִרְאוּ אֶת־הַלֶּחֶם אֲשֶׁר הֶאֱכַלְתִּי אֶתְכֶם בַּמִּדְבָּר בְּהוֹצִיאִי

אֶתְכֶם מֵאֶרֶץ מִצְרָיִם׃&nbsp; <b>טז,לג</b>&nbsp;וַיֹּאמֶר מֹשֶׁה אֶל־אַהֲרֹן קַח

צִנְצֶנֶת אַחַת וְתֶן־שָׁמָּה מְלֹא־הָעֹמֶר מָן וְהַנַּח אֹתוֹ לִפְנֵי יְהוָה

לְמִשְׁמֶרֶת לְדֹרֹתֵיכֶם׃&nbsp; <b>טז,לד</b>&nbsp;כַּאֲשֶׁר צִוָּה יְהוָה

אֶל־מֹשֶׁה וַיַּנִּיחֵהוּ אַהֲרֹן לִפְנֵי הָעֵדֻת לְמִשְׁמָרֶת׃&nbsp; <b>טז,לה</b>

וּבְנֵי יִשְׂרָאֵל אָכְלוּ אֶת־הַמָּן אַרְבָּעִים שָׁנָה עַד־בֹּאָם אֶל־אֶרֶץ

נוֹשָׁבֶת&nbsp; אֶת־הַמָּן אָכְלוּ עַד־בֹּאָם אֶל־קְצֵה אֶרֶץ כְּנָעַן׃&nbsp; <b>טז,לו</b>

וְהָעֹמֶר עֲשִׂרִית הָאֵיפָה הוּא׃&nbsp;&nbsp;{פ}</p>
<p><b>יז,א</b>&nbsp;וַיִּסְעוּ כָּל־עֲדַת בְּנֵי־יִשְׂרָאֵל מִמִּדְבַּר־סִין לְמַסְעֵיהֶם עַל־פִּי יְהוָה

וַיַּחֲנוּ בִּרְפִידִים וְאֵין מַיִם לִשְׁתֹּת הָעָם׃&nbsp; <b>יז,ב</b>

וַיָּרֶב הָעָם עִם־מֹשֶׁה וַיֹּאמְרוּ תְּנוּ־לָנוּ מַיִם וְנִשְׁתֶּה וַיֹּאמֶר

לָהֶם מֹשֶׁה מַה־תְּרִיבוּן עִמָּדִי מַה־תְּנַסּוּן אֶת־יְהוָה׃&nbsp; <b>יז,ג</b>

וַיִּצְמָא שָׁם הָעָם לַמַּיִם וַיָּלֶן הָעָם עַל־מֹשֶׁה וַיֹּאמֶר לָמָּה זֶּה

הֶעֱלִיתָנוּ מִמִּצְרַיִם לְהָמִית אֹתִי וְאֶת־בָּנַי וְאֶת־מִקְנַי

בַּצָּמָא׃&nbsp; <b>יז,ד</b>&nbsp;וַיִּצְעַק מֹשֶׁה אֶל־יְהוָה לֵאמֹר מָה אֶעֱשֶׂה

לָעָם הַזֶּה עוֹד מְעַט וּסְקָלֻנִי׃&nbsp; <b>יז,ה</b>&nbsp;וַיֹּאמֶר יְהוָה

אֶל־מֹשֶׁה עֲבֹר לִפְנֵי הָעָם וְקַח אִתְּךָ מִזִּקְנֵי יִשְׂרָאֵל וּמַטְּךָ

אֲשֶׁר הִכִּיתָ בּוֹ אֶת־הַיְאֹר קַח בְּיָדְךָ וְהָלָכְתָּ׃&nbsp; <b>יז,ו</b>

הִנְנִי עֹמֵד לְפָנֶיךָ שָּׁם עַל־הַצּוּר בְּחֹרֵב וְהִכִּיתָ בַצּוּר וְיָצְאוּ

מִמֶּנּוּ מַיִם וְשָׁתָה הָעָם וַיַּעַשׂ כֵּן מֹשֶׁה לְעֵינֵי זִקְנֵי

יִשְׂרָאֵל׃&nbsp; <b>יז,ז</b>&nbsp;וַיִּקְרָא שֵׁם הַמָּקוֹם מַסָּה וּמְרִיבָה&nbsp;

עַל־רִיב בְּנֵי יִשְׂרָאֵל וְעַל נַסֹּתָם אֶת־יְהוָה לֵאמֹר הֲיֵשׁ יְהוָה

בְּקִרְבֵּנוּ אִם־אָיִן׃&nbsp;&nbsp;{פ}</p>
<p><b>יז,ח</b>&nbsp;וַיָּבֹא עֲמָלֵק וַיִּלָּחֶם עִם־יִשְׂרָאֵל בִּרְפִידִם׃&nbsp; <b>יז,ט</b>&nbsp;וַיֹּאמֶר

מֹשֶׁה אֶל־יְהוֹשֻׁעַ בְּחַר־לָנוּ אֲנָשִׁים וְצֵא הִלָּחֵם בַּעֲמָלֵק מָחָר

אָנֹכִי נִצָּב עַל־רֹאשׁ הַגִּבְעָה וּמַטֵּה הָאֱלֹהִים בְּיָדִי׃&nbsp; <b>יז,י</b>

וַיַּעַשׂ יְהוֹשֻׁעַ כַּאֲשֶׁר אָמַר־לוֹ מֹשֶׁה לְהִלָּחֵם בַּעֲמָלֵק וּמֹשֶׁה

אַהֲרֹן וְחוּר עָלוּ רֹאשׁ הַגִּבְעָה׃&nbsp; <b>יז,יא</b>&nbsp;וְהָיָה כַּאֲשֶׁר

יָרִים מֹשֶׁה יָדוֹ וְגָבַר יִשְׂרָאֵל וְכַאֲשֶׁר יָנִיחַ יָדוֹ וְגָבַר

עֲמָלֵק׃&nbsp; <b>יז,יב</b>&nbsp;וִידֵי מֹשֶׁה כְּבֵדִים וַיִּקְחוּ־אֶבֶן

וַיָּשִׂימוּ תַחְתָּיו וַיֵּשֶׁב עָלֶיהָ וְאַהֲרֹן וְחוּר תָּמְכוּ בְיָדָיו

מִזֶּה אֶחָד וּמִזֶּה אֶחָד וַיְהִי יָדָיו אֱמוּנָה עַד־בֹּא הַשָּׁמֶשׁ׃&nbsp; <b>יז,יג</b>

וַיַּחֲלֹשׁ יְהוֹשֻׁעַ אֶת־עֲמָלֵק וְאֶת־עַמּוֹ לְפִי־חָרֶב׃&nbsp;&nbsp;{פ}</p>
<p><b>יז,יד</b>&nbsp;וַיֹּאמֶר יְהוָה אֶל־מֹשֶׁה כְּתֹב זֹאת זִכָּרוֹן בַּסֵּפֶר וְשִׂים בְּאָזְנֵי

יְהוֹשֻׁעַ&nbsp; כִּי־מָחֹה אֶמְחֶה אֶת־זֵכֶר עֲמָלֵק מִתַּחַת

הַשָּׁמָיִם׃&nbsp; <b>יז,טו</b>&nbsp;וַיִּבֶן מֹשֶׁה מִזְבֵּחַ וַיִּקְרָא שְׁמוֹ

יְהוָה נִסִּי׃&nbsp; <b>יז,טז</b>&nbsp;וַיֹּאמֶר כִּי־יָד עַל־כֵּס יָהּ מִלְחָמָה

לַיהוָה בַּעֲמָלֵק מִדֹּר דֹּר׃&nbsp;&nbsp;{פ}</p>
<p><b>יח,א</b>&nbsp;וַיִּשְׁמַע יִתְרוֹ כֹהֵן מִדְיָן חֹתֵן מֹשֶׁה אֵת כָּל־אֲשֶׁר עָשָׂה אֱלֹהִים לְמֹשֶׁה

וּלְיִשְׂרָאֵל עַמּוֹ&nbsp; כִּי־הוֹצִיא יְהוָה אֶת־יִשְׂרָאֵל

מִמִּצְרָיִם׃&nbsp; <b>יח,ב</b>&nbsp;וַיִּקַּח יִתְרוֹ חֹתֵן מֹשֶׁה אֶת־צִפֹּרָה

אֵשֶׁת מֹשֶׁה אַחַר שִׁלּוּחֶיהָ׃&nbsp; <b>יח,ג</b>&nbsp;וְאֵת שְׁנֵי בָנֶיהָ&nbsp;

אֲשֶׁר שֵׁם הָאֶחָד גֵּרְשֹׁם כִּי אָמַר גֵּר הָיִיתִי בְּאֶרֶץ

נָכְרִיָּה׃&nbsp; <b>יח,ד</b>&nbsp;וְשֵׁם הָאֶחָד אֱלִיעֶזֶר כִּי־אֱלֹהֵי אָבִי

בְּעֶזְרִי וַיַּצִּלֵנִי מֵחֶרֶב פַּרְעֹה׃&nbsp; <b>יח,ה</b>&nbsp;וַיָּבֹא יִתְרוֹ

חֹתֵן מֹשֶׁה וּבָנָיו וְאִשְׁתּוֹ אֶל־מֹשֶׁה&nbsp; אֶל־הַמִּדְבָּר אֲשֶׁר־הוּא

חֹנֶה שָׁם הַר הָאֱלֹהִים׃&nbsp; <b>יח,ו</b>&nbsp;וַיֹּאמֶר אֶל־מֹשֶׁה אֲנִי

חֹתֶנְךָ יִתְרוֹ בָּא אֵלֶיךָ וְאִשְׁתְּךָ וּשְׁנֵי בָנֶיהָ עִמָּהּ׃&nbsp; <b>יח,ז</b>

וַיֵּצֵא מֹשֶׁה לִקְרַאת חֹתְנוֹ וַיִּשְׁתַּחוּ וַיִּשַּׁק־לוֹ וַיִּשְׁאֲלוּ

אִישׁ־לְרֵעֵהוּ לְשָׁלוֹם וַיָּבֹאוּ הָאֹהֱלָה׃&nbsp; <b>יח,ח</b>&nbsp;וַיְסַפֵּר

מֹשֶׁה לְחֹתְנוֹ אֵת כָּל־אֲשֶׁר עָשָׂה יְהוָה לְפַרְעֹה וּלְמִצְרַיִם עַל

אוֹדֹת יִשְׂרָאֵל&nbsp; אֵת כָּל־הַתְּלָאָה אֲשֶׁר מְצָאָתַם בַּדֶּרֶךְ

וַיַּצִּלֵם יְהוָה׃&nbsp; <b>יח,ט</b>&nbsp;וַיִּחַדְּ יִתְרוֹ עַל כָּל־הַטּוֹבָה

אֲשֶׁר־עָשָׂה יְהוָה לְיִשְׂרָאֵל&nbsp; אֲשֶׁר הִצִּילוֹ מִיַּד

מִצְרָיִם׃&nbsp; <b>יח,י</b>&nbsp;וַיֹּאמֶר יִתְרוֹ בָּרוּךְ יְהוָה אֲשֶׁר הִצִּיל

אֶתְכֶם מִיַּד מִצְרַיִם וּמִיַּד פַּרְעֹה&nbsp; אֲשֶׁר הִצִּיל אֶת־הָעָם

מִתַּחַת יַד־מִצְרָיִם׃&nbsp; <b>יח,יא</b>&nbsp;עַתָּה יָדַעְתִּי כִּי־גָדוֹל יְהוָה

מִכָּל־הָאֱלֹהִים&nbsp; כִּי בַדָּבָר אֲשֶׁר זָדוּ עֲלֵיהֶם׃&nbsp; <b>יח,יב</b>

וַיִּקַּח יִתְרוֹ חֹתֵן מֹשֶׁה עֹלָה וּזְבָחִים לֵאלֹהִים וַיָּבֹא אַהֲרֹן

וְכֹל זִקְנֵי יִשְׂרָאֵל לֶאֱכָל־לֶחֶם עִם־חֹתֵן מֹשֶׁה לִפְנֵי

הָאֱלֹהִים׃&nbsp; <b>יח,יג</b>&nbsp;וַיְהִי מִמָּחֳרָת וַיֵּשֶׁב מֹשֶׁה לִשְׁפֹּט

אֶת־הָעָם וַיַּעֲמֹד הָעָם עַל־מֹשֶׁה מִן־הַבֹּקֶר עַד־הָעָרֶב׃&nbsp; <b>יח,יד</b>

וַיַּרְא חֹתֵן מֹשֶׁה אֵת כָּל־אֲשֶׁר־הוּא עֹשֶׂה לָעָם וַיֹּאמֶר מָה־הַדָּבָר

הַזֶּה אֲשֶׁר אַתָּה עֹשֶׂה לָעָם מַדּוּעַ אַתָּה יוֹשֵׁב לְבַדֶּךָ וְכָל־הָעָם

נִצָּב עָלֶיךָ מִן־בֹּקֶר עַד־עָרֶב׃&nbsp; <b>יח,טו</b>&nbsp;וַיֹּאמֶר מֹשֶׁה

לְחֹתְנוֹ&nbsp; כִּי־יָבֹא אֵלַי הָעָם לִדְרֹשׁ אֱלֹהִים׃&nbsp; <b>יח,טז</b>

כִּי־יִהְיֶה לָהֶם דָּבָר בָּא אֵלַי וְשָׁפַטְתִּי בֵּין אִישׁ וּבֵין רֵעֵהוּ

וְהוֹדַעְתִּי אֶת־חֻקֵּי הָאֱלֹהִים וְאֶת־תּוֹרֹתָיו׃&nbsp; <b>יח,יז</b>

וַיֹּאמֶר חֹתֵן מֹשֶׁה אֵלָיו&nbsp; לֹא־טוֹב הַדָּבָר אֲשֶׁר אַתָּה

עֹשֶׂה׃&nbsp; <b>יח,יח</b>&nbsp;נָבֹל תִּבֹּל גַּם־אַתָּה גַּם־הָעָם הַזֶּה אֲשֶׁר

עִמָּךְ&nbsp; כִּי־כָבֵד מִמְּךָ הַדָּבָר לֹא־תוּכַל עֲשֹׂהוּ לְבַדֶּךָ׃&nbsp; <b>יח,יט</b>

עַתָּה שְׁמַע בְּקֹלִי אִיעָצְךָ וִיהִי אֱלֹהִים עִמָּךְ הֱיֵה אַתָּה לָעָם

מוּל הָאֱלֹהִים וְהֵבֵאתָ אַתָּה אֶת־הַדְּבָרִים אֶל־הָאֱלֹהִים׃&nbsp; <b>יח,כ</b>

וְהִזְהַרְתָּה אֶתְהֶם אֶת־הַחֻקִּים וְאֶת־הַתּוֹרֹת וְהוֹדַעְתָּ לָהֶם

אֶת־הַדֶּרֶךְ יֵלְכוּ בָהּ וְאֶת־הַמַּעֲשֶׂה אֲשֶׁר יַעֲשׂוּן׃&nbsp; <b>יח,כא</b>

וְאַתָּה תֶחֱזֶה מִכָּל־הָעָם אַנְשֵׁי־חַיִל יִרְאֵי אֱלֹהִים אַנְשֵׁי אֱמֶת

שֹׂנְאֵי בָצַע וְשַׂמְתָּ עֲלֵהֶם שָׂרֵי אֲלָפִים שָׂרֵי מֵאוֹת שָׂרֵי

חֲמִשִּׁים וְשָׂרֵי עֲשָׂרֹת׃&nbsp; <b>יח,כב</b>&nbsp;וְשָׁפְטוּ אֶת־הָעָם

בְּכָל־עֵת וְהָיָה כָּל־הַדָּבָר הַגָּדֹל יָבִיאוּ אֵלֶיךָ וְכָל־הַדָּבָר

הַקָּטֹן יִשְׁפְּטוּ־הֵם וְהָקֵל מֵעָלֶיךָ וְנָשְׂאוּ אִתָּךְ׃&nbsp; <b>יח,כג</b>

אִם אֶת־הַדָּבָר הַזֶּה תַּעֲשֶׂה וְצִוְּךָ אֱלֹהִים וְיָכָלְתָּ עֲמֹד וְגַם

כָּל־הָעָם הַזֶּה עַל־מְקֹמוֹ יָבֹא בְשָׁלוֹם׃&nbsp; <b>יח,כד</b>&nbsp;וַיִּשְׁמַע

מֹשֶׁה לְקוֹל חֹתְנוֹ וַיַּעַשׂ כֹּל אֲשֶׁר אָמָר׃&nbsp; <b>יח,כה</b>

וַיִּבְחַר מֹשֶׁה אַנְשֵׁי־חַיִל מִכָּל־יִשְׂרָאֵל וַיִּתֵּן אֹתָם רָאשִׁים

עַל־הָעָם שָׂרֵי אֲלָפִים שָׂרֵי מֵאוֹת שָׂרֵי חֲמִשִּׁים וְשָׂרֵי

עֲשָׂרֹת׃&nbsp; <b>יח,כו</b>&nbsp;וְשָׁפְטוּ אֶת־הָעָם בְּכָל־עֵת&nbsp; אֶת־הַדָּבָר

הַקָּשֶׁה יְבִיאוּן אֶל־מֹשֶׁה וְכָל־הַדָּבָר הַקָּטֹן יִשְׁפּוּטוּ הֵם׃&nbsp; <b>יח,כז</b>

וַיְשַׁלַּח מֹשֶׁה אֶת־חֹתְנוֹ וַיֵּלֶךְ לוֹ אֶל־אַרְצוֹ׃&nbsp;&nbsp;{פ}</p>
<p><b>יט,א</b>&nbsp;בַּחֹדֶשׁ הַשְּׁלִישִׁי לְצֵאת בְּנֵי־יִשְׂרָאֵל מֵאֶרֶץ מִצְרָיִם בַּיּוֹם הַזֶּה בָּאוּ

מִדְבַּר סִינָי׃&nbsp; <b>יט,ב</b>&nbsp;וַיִּסְעוּ מֵרְפִידִים וַיָּבֹאוּ מִדְבַּר

סִינַי וַיַּחֲנוּ בַּמִּדְבָּר וַיִּחַן־שָׁם יִשְׂרָאֵל נֶגֶד הָהָר׃&nbsp; <b>יט,ג</b>

וּמֹשֶׁה עָלָה אֶל־הָאֱלֹהִים וַיִּקְרָא אֵלָיו יְהוָה מִן־הָהָר לֵאמֹר כֹּה

תֹאמַר לְבֵית יַעֲקֹב וְתַגֵּיד לִבְנֵי יִשְׂרָאֵל׃&nbsp; <b>יט,ד</b>&nbsp;אַתֶּם

רְאִיתֶם אֲשֶׁר עָשִׂיתִי לְמִצְרָיִם וָאֶשָּׂא אֶתְכֶם עַל־כַּנְפֵי נְשָׁרִים

וָאָבִא אֶתְכֶם אֵלָי׃&nbsp; <b>יט,ה</b>&nbsp;וְעַתָּה אִם־שָׁמוֹעַ תִּשְׁמְעוּ בְּקֹלִי

וּשְׁמַרְתֶּם אֶת־בְּרִיתִי וִהְיִיתֶם לִי סְגֻלָּה מִכָּל־הָעַמִּים כִּי־לִי

כָּל־הָאָרֶץ׃&nbsp; <b>יט,ו</b>&nbsp;וְאַתֶּם תִּהְיוּ־לִי מַמְלֶכֶת כֹּהֲנִים

וְגוֹי קָדוֹשׁ&nbsp; אֵלֶּה הַדְּבָרִים אֲשֶׁר תְּדַבֵּר אֶל־בְּנֵי

יִשְׂרָאֵל׃&nbsp; <b>יט,ז</b>&nbsp;וַיָּבֹא מֹשֶׁה וַיִּקְרָא לְזִקְנֵי הָעָם

וַיָּשֶׂם לִפְנֵיהֶם אֵת כָּל־הַדְּבָרִים הָאֵלֶּה אֲשֶׁר צִוָּהוּ

יְהוָה׃&nbsp; <b>יט,ח</b>&nbsp;וַיַּעֲנוּ כָל־הָעָם יַחְדָּו וַיֹּאמְרוּ כֹּל

אֲשֶׁר־דִּבֶּר יְהוָה נַעֲשֶׂה וַיָּשֶׁב מֹשֶׁה אֶת־דִּבְרֵי הָעָם

אֶל־יְהוָה׃&nbsp; <b>יט,ט</b>&nbsp;וַיֹּאמֶר יְהוָה אֶל־מֹשֶׁה הִנֵּה אָנֹכִי בָּא

אֵלֶיךָ בְּעַב הֶעָנָן בַּעֲבוּר יִשְׁמַע הָעָם בְּדַבְּרִי עִמָּךְ וְגַם־בְּךָ

יַאֲמִינוּ לְעוֹלָם וַיַּגֵּד מֹשֶׁה אֶת־דִּבְרֵי הָעָם אֶל־יְהוָה׃&nbsp; <b>יט,י</b>

וַיֹּאמֶר יְהוָה אֶל־מֹשֶׁה לֵךְ אֶל־הָעָם וְקִדַּשְׁתָּם הַיּוֹם וּמָחָר

וְכִבְּסוּ שִׂמְלֹתָם׃&nbsp; <b>יט,יא</b>&nbsp;וְהָיוּ נְכֹנִים לַיּוֹם

הַשְּׁלִישִׁי&nbsp; כִּי בַּיּוֹם הַשְּׁלִשִׁי יֵרֵד יְהוָה לְעֵינֵי כָל־הָעָם

עַל־הַר סִינָי׃&nbsp; <b>יט,יב</b>&nbsp;וְהִגְבַּלְתָּ אֶת־הָעָם סָבִיב לֵאמֹר

הִשָּׁמְרוּ לָכֶם עֲלוֹת בָּהָר וּנְגֹעַ בְּקָצֵהוּ&nbsp; כָּל־הַנֹּגֵעַ בָּהָר

מוֹת יוּמָת׃&nbsp; <b>יט,יג</b>&nbsp;לֹא־תִגַּע בּוֹ יָד כִּי־סָקוֹל יִסָּקֵל

אוֹ־יָרֹה יִיָּרֶה אִם־בְּהֵמָה אִם־אִישׁ לֹא יִחְיֶה בִּמְשֹׁךְ הַיֹּבֵל

הֵמָּה יַעֲלוּ בָהָר׃&nbsp; <b>יט,יד</b>&nbsp;וַיֵּרֶד מֹשֶׁה מִן־הָהָר אֶל־הָעָם

וַיְקַדֵּשׁ אֶת־הָעָם וַיְכַבְּסוּ שִׂמְלֹתָם׃&nbsp; <b>יט,טו</b>&nbsp;וַיֹּאמֶר

אֶל־הָעָם הֱיוּ נְכֹנִים לִשְׁלֹשֶׁת יָמִים&nbsp; אַל־תִּגְּשׁוּ

אֶל־אִשָּׁה׃&nbsp; <b>יט,טז</b>&nbsp;וַיְהִי בַיּוֹם הַשְּׁלִישִׁי בִּהְיֹת הַבֹּקֶר

וַיְהִי קֹלֹת וּבְרָקִים וְעָנָן כָּבֵד עַל־הָהָר וְקֹל שֹׁפָר חָזָק מְאֹד

וַיֶּחֱרַד כָּל־הָעָם אֲשֶׁר בַּמַּחֲנֶה׃&nbsp; <b>יט,יז</b>&nbsp;וַיּוֹצֵא מֹשֶׁה

אֶת־הָעָם לִקְרַאת הָאֱלֹהִים מִן־הַמַּחֲנֶה וַיִּתְיַצְּבוּ בְּתַחְתִּית

הָהָר׃&nbsp; <b>יט,יח</b>&nbsp;וְהַר סִינַי עָשַׁן כֻּלּוֹ מִפְּנֵי אֲשֶׁר יָרַד

עָלָיו יְהוָה בָּאֵשׁ וַיַּעַל עֲשָׁנוֹ כְּעֶשֶׁן הַכִּבְשָׁן וַיֶּחֱרַד

כָּל־הָהָר מְאֹד׃&nbsp; <b>יט,יט</b>&nbsp;וַיְהִי קוֹל הַשֹּׁפָר הוֹלֵךְ וְחָזֵק

מְאֹד מֹשֶׁה יְדַבֵּר וְהָאֱלֹהִים יַעֲנֶנּוּ בְקוֹל׃&nbsp; <b>יט,כ</b>

וַיֵּרֶד יְהוָה עַל־הַר סִינַי אֶל־רֹאשׁ הָהָר וַיִּקְרָא יְהוָה לְמֹשֶׁה

אֶל־רֹאשׁ הָהָר וַיַּעַל מֹשֶׁה׃&nbsp; <b>יט,כא</b>&nbsp;וַיֹּאמֶר יְהוָה אֶל־מֹשֶׁה

רֵד הָעֵד בָּעָם&nbsp; פֶּן־יֶהֶרְסוּ אֶל־יְהוָה לִרְאוֹת וְנָפַל מִמֶּנּוּ

רָב׃&nbsp; <b>יט,כב</b>&nbsp;וְגַם הַכֹּהֲנִים הַנִּגָּשִׁים אֶל־יְהוָה

יִתְקַדָּשׁוּ&nbsp; פֶּן־יִפְרֹץ בָּהֶם יְהוָה׃&nbsp; <b>יט,כג</b>&nbsp;וַיֹּאמֶר

מֹשֶׁה אֶל־יְהוָה לֹא־יוּכַל הָעָם לַעֲלֹת אֶל־הַר סִינָי&nbsp; כִּי־אַתָּה

הַעֵדֹתָה בָּנוּ לֵאמֹר הַגְבֵּל אֶת־הָהָר וְקִדַּשְׁתּוֹ׃&nbsp; <b>יט,כד</b>

וַיֹּאמֶר אֵלָיו יְהוָה לֶךְ־רֵד וְעָלִיתָ אַתָּה וְאַהֲרֹן עִמָּךְ

וְהַכֹּהֲנִים וְהָעָם אַל־יֶהֶרְסוּ לַעֲלֹת אֶל־יְהוָה פֶּן־יִפְרָץ־בָּם׃&nbsp;
<b>יט,כה</b>&nbsp;וַיֵּרֶד מֹשֶׁה אֶל־הָעָם וַיֹּאמֶר אֲלֵהֶם׃&nbsp;&nbsp;{ס}</p>
<p><b>כ,א</b>&nbsp;וַיְדַבֵּר אֱלֹהִים אֵת

כָּל־הַדְּבָרִים הָאֵלֶּה לֵאמֹר׃&nbsp;&nbsp;{ס}</p>
<p><b>כ,ב</b>&nbsp;אָנֹכִי יְהוָה אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים&nbsp;

לֹא־יִהְיֶה לְךָ אֱלֹהִים אֲחֵרִים עַל־פָּנָי׃&nbsp; <b>כ,ג</b>&nbsp;לֹא־תַעֲשֶׂה

לְךָ פֶסֶל וְכָל־תְּמוּנָה אֲשֶׁר בַּשָּׁמַיִם מִמַּעַל וַאֲשֶׁר בָּאָרֶץ

מִתָּחַת וַאֲשֶׁר בַּמַּיִם מִתַּחַת לָאָרֶץ׃&nbsp; <b>כ,ד</b>

לֹא־תִשְׁתַּחֲוֶה לָהֶם וְלֹא תָעָבְדֵם&nbsp; כִּי אָנֹכִי יְהוָה אֱלֹהֶיךָ אֵל

קַנָּא פֹּקֵד עֲו‍ֹן אָבֹת עַל־בָּנִים עַל־שִׁלֵּשִׁים וְעַל־רִבֵּעִים

לְשֹׂנְאָי׃&nbsp; <b>כ,ה</b>&nbsp;וְעֹשֶׂה חֶסֶד לַאֲלָפִים לְאֹהֲבַי וּלְשֹׁמְרֵי

מִצְו‍ֹתָי׃&nbsp;&nbsp;{ס}</p>
<p><b>כ,ו</b>&nbsp;לֹא תִשָּׂא אֶת־שֵׁם־יְהוָה אֱלֹהֶיךָ לַשָּׁוְא&nbsp; כִּי לֹא יְנַקֶּה יְהוָה אֵת

אֲשֶׁר־יִשָּׂא אֶת־שְׁמוֹ לַשָּׁוְא׃&nbsp;&nbsp;{פ}</p>
<p><b>כ,ז</b>&nbsp;זָכוֹר אֶת־יוֹם הַשַּׁבָּת לְקַדְּשׁוֹ׃&nbsp; <b>כ,ח</b>&nbsp;שֵׁשֶׁת יָמִים תַּעֲבֹד וְעָשִׂיתָ

כָּל־מְלַאכְתֶּךָ׃&nbsp; <b>כ,ט</b>&nbsp;וְיוֹם הַשְּׁבִיעִי שַׁבָּת לַיהוָה

אֱלֹהֶיךָ&nbsp; לֹא־תַעֲשֶׂה כָל־מְלָאכָה אַתָּה וּבִנְךָ וּבִתֶּךָ עַבְדְּךָ

וַאֲמָתְךָ וּבְהֶמְתֶּךָ וְגֵרְךָ אֲשֶׁר בִּשְׁעָרֶיךָ׃&nbsp; <b>כ,י</b>&nbsp;כִּי

שֵׁשֶׁת־יָמִים עָשָׂה יְהוָה אֶת־הַשָּׁמַיִם וְאֶת־הָאָרֶץ אֶת־הַיָּם

וְאֶת־כָּל־אֲשֶׁר־בָּם וַיָּנַח בַּיּוֹם הַשְּׁבִיעִי עַל־כֵּן בֵּרַךְ יְהוָה

אֶת־יוֹם הַשַּׁבָּת וַיְקַדְּשֵׁהוּ׃&nbsp;&nbsp;{ס}</p>
<p><b>כ,יא</b>&nbsp;כַּבֵּד אֶת־אָבִיךָ וְאֶת־אִמֶּךָ לְמַעַן יַאֲרִכוּן יָמֶיךָ עַל הָאֲדָמָה

אֲשֶׁר־יְהוָה אֱלֹהֶיךָ נֹתֵן לָךְ׃&nbsp;&nbsp;{ס}</p>
<p><b>כ,יב</b>&nbsp;לֹא תִרְצָח&nbsp;&nbsp;{ס}&nbsp; לֹא תִנְאָף&nbsp;&nbsp;{ס}&nbsp; לֹא תִגְנֹב&nbsp;&nbsp;{ס}&nbsp;

לֹא־תַעֲנֶה בְרֵעֲךָ עֵד שָׁקֶר׃&nbsp;&nbsp;{ס}</p>
<p><b>כ,יג</b>&nbsp;לֹא תַחְמֹד בֵּית רֵעֶךָ&nbsp;&nbsp;{ס}&nbsp; לֹא־תַחְמֹד אֵשֶׁת רֵעֶךָ וְעַבְדּוֹ וַאֲמָתוֹ

וְשׁוֹרוֹ וַחֲמֹרוֹ וְכֹל אֲשֶׁר לְרֵעֶךָ׃&nbsp;&nbsp;{פ}</p>
<p><b>כ,יד</b>&nbsp;וְכָל־הָעָם רֹאִים אֶת־הַקּוֹלֹת וְאֶת־הַלַּפִּידִם וְאֵת קוֹל הַשֹּׁפָר וְאֶת־הָהָר עָשֵׁן

וַיַּרְא הָעָם וַיָּנֻעוּ וַיַּעַמְדוּ מֵרָחֹק׃&nbsp; <b>כ,טו</b>&nbsp;וַיֹּאמְרוּ

אֶל־מֹשֶׁה דַּבֵּר־אַתָּה עִמָּנוּ וְנִשְׁמָעָה וְאַל־יְדַבֵּר עִמָּנוּ

אֱלֹהִים פֶּן־נָמוּת׃&nbsp; <b>כ,טז</b>&nbsp;וַיֹּאמֶר מֹשֶׁה אֶל־הָעָם

אַל־תִּירָאוּ כִּי לְבַעֲבוּר נַסּוֹת אֶתְכֶם בָּא הָאֱלֹהִים וּבַעֲבוּר

תִּהְיֶה יִרְאָתוֹ עַל־פְּנֵיכֶם לְבִלְתִּי תֶחֱטָאוּ׃&nbsp; <b>כ,יז</b>

וַיַּעֲמֹד הָעָם מֵרָחֹק וּמֹשֶׁה נִגַּשׁ אֶל־הָעֲרָפֶל אֲשֶׁר־שָׁם

הָאֱלֹהִים׃&nbsp;&nbsp;{ס}</p>
<p><b>כ,יח</b>&nbsp;וַיֹּאמֶר יְהוָה אֶל־מֹשֶׁה כֹּה תֹאמַר אֶל־בְּנֵי יִשְׂרָאֵל&nbsp; אַתֶּם רְאִיתֶם כִּי

מִן־הַשָּׁמַיִם דִּבַּרְתִּי עִמָּכֶם׃&nbsp; <b>כ,יט</b>&nbsp;לֹא תַעֲשׂוּן

אִתִּי&nbsp; אֱלֹהֵי כֶסֶף וֵאלֹהֵי זָהָב לֹא תַעֲשׂוּ לָכֶם׃&nbsp; <b>כ,כ</b>

מִזְבַּח אֲדָמָה תַּעֲשֶׂה־לִּי וְזָבַחְתָּ עָלָיו אֶת־עֹלֹתֶיךָ וְאֶת־שְׁלָמֶיךָ

אֶת־צֹאנְךָ וְאֶת־בְּקָרֶךָ בְּכָל־הַמָּקוֹם אֲשֶׁר אַזְכִּיר אֶת־שְׁמִי אָבוֹא

אֵלֶיךָ וּבֵרַכְתִּיךָ׃&nbsp; <b>כ,כא</b>&nbsp;וְאִם־מִזְבַּח אֲבָנִים

תַּעֲשֶׂה־לִּי לֹא־תִבְנֶה אֶתְהֶן גָּזִית&nbsp; כִּי חַרְבְּךָ הֵנַפְתָּ

עָלֶיהָ וַתְּחַלְלֶהָ׃&nbsp; <b>כ,כב</b>&nbsp;וְלֹא־תַעֲלֶה בְמַעֲלֹת

עַל־מִזְבְּחִי&nbsp; אֲשֶׁר לֹא־תִגָּלֶה עֶרְוָתְךָ עָלָיו׃&nbsp;&nbsp;{פ}</p>
<p><b>כא,א</b>&nbsp;וְאֵלֶּה הַמִּשְׁפָּטִים אֲשֶׁר תָּשִׂים לִפְנֵיהֶם׃&nbsp; <b>כא,ב</b>&nbsp;כִּי תִקְנֶה

עֶבֶד עִבְרִי שֵׁשׁ שָׁנִים יַעֲבֹד וּבַשְּׁבִעִת יֵצֵא לַחָפְשִׁי

חִנָּם׃&nbsp; <b>כא,ג</b>&nbsp;אִם־בְּגַפּוֹ יָבֹא בְּגַפּוֹ יֵצֵא אִם־בַּעַל

אִשָּׁה הוּא וְיָצְאָה אִשְׁתּוֹ עִמּוֹ׃&nbsp; <b>כא,ד</b>&nbsp;אִם־אֲדֹנָיו

יִתֶּן־לוֹ אִשָּׁה וְיָלְדָה־לוֹ בָנִים אוֹ בָנוֹת הָאִשָּׁה וִילָדֶיהָ

תִּהְיֶה לַאדֹנֶיהָ וְהוּא יֵצֵא בְגַפּוֹ׃&nbsp; <b>כא,ה</b>&nbsp;וְאִם־אָמֹר יֹאמַר

הָעֶבֶד אָהַבְתִּי אֶת־אֲדֹנִי אֶת־אִשְׁתִּי וְאֶת־בָּנָי לֹא אֵצֵא

חָפְשִׁי׃&nbsp; <b>כא,ו</b>&nbsp;וְהִגִּישׁוֹ אֲדֹנָיו אֶל־הָאֱלֹהִים וְהִגִּישׁוֹ

אֶל־הַדֶּלֶת אוֹ אֶל־הַמְּזוּזָה וְרָצַע אֲדֹנָיו אֶת־אָזְנוֹ בַּמַּרְצֵעַ

וַעֲבָדוֹ לְעֹלָם׃&nbsp;&nbsp;{ס}</p>
<p><b>כא,ז</b> וְכִי־יִמְכֹּר אִישׁ אֶת־בִּתּוֹ לְאָמָה לֹא תֵצֵא כְּצֵאת הָעֲבָדִים׃&nbsp; <b>כא,ח</b>

אִם־רָעָה בְּעֵינֵי אֲדֹנֶיהָ אֲשֶׁר־לא (לוֹ) יְעָדָהּ וְהֶפְדָּהּ&nbsp; לְעַם

נָכְרִי לֹא־יִמְשֹׁל לְמָכְרָהּ בְּבִגְדוֹ־בָהּ׃&nbsp; <b>כא,ט</b>

וְאִם־לִבְנוֹ יִיעָדֶנָּה כְּמִשְׁפַּט הַבָּנוֹת יַעֲשֶׂה־לָּהּ׃&nbsp; <b>כא,י</b>

אִם־אַחֶרֶת יִקַּח־לוֹ שְׁאֵרָהּ כְּסוּתָהּ וְעֹנָתָהּ לֹא יִגְרָע׃&nbsp; <b>כא,יא</b>

וְאִם־שְׁלָשׁ־אֵלֶּה לֹא יַעֲשֶׂה לָהּ&nbsp; וְיָצְאָה חִנָּם אֵין

כָּסֶף׃&nbsp;&nbsp;{ס}</p>
<p><b>כא,יב</b>&nbsp;מַכֵּה אִישׁ וָמֵת מוֹת יוּמָת׃&nbsp; <b>כא,יג</b>&nbsp;וַאֲשֶׁר לֹא צָדָה וְהָאֱלֹהִים אִנָּה

לְיָדוֹ וְשַׂמְתִּי לְךָ מָקוֹם אֲשֶׁר יָנוּס שָׁמָּה׃&nbsp;&nbsp;{ס}</p>
<p><b>כא,יד</b>&nbsp;וְכִי־יָזִד אִישׁ עַל־רֵעֵהוּ לְהָרְגוֹ בְעָרְמָה מֵעִם מִזְבְּחִי תִּקָּחֶנּוּ

לָמוּת׃&nbsp;&nbsp;{ס}</p>
<p><b>כא,טו</b>&nbsp;וּמַכֵּה אָבִיו וְאִמּוֹ מוֹת יוּמָת׃&nbsp;&nbsp;{ס}</p>
<p><b>כא,טז</b>&nbsp;וְגֹנֵב אִישׁ וּמְכָרוֹ וְנִמְצָא בְיָדוֹ מוֹת יוּמָת׃&nbsp;&nbsp;{ס}</p>
<p><b>כא,יז</b>&nbsp;וּמְקַלֵּל אָבִיו וְאִמּוֹ מוֹת יוּמָת׃&nbsp;&nbsp;{ס}</p>
<p><b>כא,יח</b> וְכִי־יְרִיבֻן אֲנָשִׁים וְהִכָּה־אִישׁ אֶת־רֵעֵהוּ בְּאֶבֶן אוֹ בְאֶגְרֹף

וְלֹא יָמוּת וְנָפַל לְמִשְׁכָּב׃&nbsp; <b>כא,יט</b>&nbsp;אִם־יָקוּם וְהִתְהַלֵּךְ

בַּחוּץ עַל־מִשְׁעַנְתּוֹ וְנִקָּה הַמַּכֶּה&nbsp; רַק שִׁבְתּוֹ יִתֵּן

וְרַפֹּא יְרַפֵּא׃&nbsp;&nbsp;{ס}</p>
<p><b>כא,כ</b>&nbsp;וְכִי־יַכֶּה אִישׁ אֶת־עַבְדּוֹ אוֹ אֶת־אֲמָתוֹ בַּשֵּׁבֶט וּמֵת תַּחַת יָדוֹ נָקֹם

יִנָּקֵם׃&nbsp; <b>כא,כא</b>&nbsp;אַךְ אִם־יוֹם אוֹ יוֹמַיִם יַעֲמֹד לֹא יֻקַּם כִּי

כַסְפּוֹ הוּא׃&nbsp;&nbsp;{ס}</p>
<p><b>כא,כב</b> וְכִי־יִנָּצוּ אֲנָשִׁים וְנָגְפוּ אִשָּׁה הָרָה וְיָצְאוּ יְלָדֶיהָ וְלֹא יִהְיֶה

אָסוֹן עָנוֹשׁ יֵעָנֵשׁ כַּאֲשֶׁר יָשִׁית עָלָיו בַּעַל הָאִשָּׁה וְנָתַן

בִּפְלִלִים׃&nbsp; <b>כא,כג</b>&nbsp;וְאִם־אָסוֹן יִהְיֶה וְנָתַתָּה נֶפֶשׁ תַּחַת

נָפֶשׁ׃&nbsp; <b>כא,כד</b>&nbsp;עַיִן תַּחַת עַיִן שֵׁן תַּחַת שֵׁן יָד תַּחַת יָד

רֶגֶל תַּחַת רָגֶל׃&nbsp; <b>כא,כה</b>&nbsp;כְּוִיָּה תַּחַת כְּוִיָּה פֶּצַע תַּחַת

פָּצַע חַבּוּרָה תַּחַת חַבּוּרָה׃&nbsp;&nbsp;{ס}</p>
<p><b>כא,כו</b>&nbsp;וְכִי־יַכֶּה אִישׁ אֶת־עֵין עַבְדּוֹ אוֹ־אֶת־עֵין אֲמָתוֹ וְשִׁחֲתָהּ&nbsp; לַחָפְשִׁי

יְשַׁלְּחֶנּוּ תַּחַת עֵינוֹ׃&nbsp; <b>כא,כז</b>&nbsp;וְאִם־שֵׁן עַבְדּוֹ אוֹ־שֵׁן

אֲמָתוֹ יַפִּיל לַחָפְשִׁי יְשַׁלְּחֶנּוּ תַּחַת שִׁנּוֹ׃&nbsp;&nbsp;{פ}</p>
<p><b>כא,כח</b>&nbsp;וְכִי־יִגַּח שׁוֹר אֶת־אִישׁ אוֹ אֶת־אִשָּׁה וָמֵת סָקוֹל יִסָּקֵל הַשּׁוֹר וְלֹא יֵאָכֵל

אֶת־בְּשָׂרוֹ וּבַעַל הַשּׁוֹר נָקִי׃&nbsp; <b>כא,כט</b>&nbsp;וְאִם שׁוֹר נַגָּח

הוּא מִתְּמֹל שִׁלְשֹׁם וְהוּעַד בִּבְעָלָיו וְלֹא יִשְׁמְרֶנּוּ וְהֵמִית אִישׁ

אוֹ אִשָּׁה הַשּׁוֹר יִסָּקֵל וְגַם־בְּעָלָיו יוּמָת׃&nbsp; <b>כא,ל</b>

אִם־כֹּפֶר יוּשַׁת עָלָיו וְנָתַן פִּדְיֹן נַפְשׁוֹ כְּכֹל אֲשֶׁר־יוּשַׁת

עָלָיו׃&nbsp; <b>כא,לא</b>&nbsp;אוֹ־בֵן יִגָּח אוֹ־בַת יִגָּח כַּמִּשְׁפָּט הַזֶּה

יֵעָשֶׂה לּוֹ׃&nbsp; <b>כא,לב</b>&nbsp;אִם־עֶבֶד יִגַּח הַשּׁוֹר אוֹ אָמָה כֶּסֶף

שְׁלֹשִׁים שְׁקָלִים יִתֵּן לַאדֹנָיו וְהַשּׁוֹר יִסָּקֵל׃&nbsp;&nbsp;{ס}</p>
<p><b>כא,לג</b> וְכִי־יִפְתַּח אִישׁ בּוֹר אוֹ כִּי־יִכְרֶה אִישׁ בֹּר וְלֹא יְכַסֶּנּוּ

וְנָפַל־שָׁמָּה שּׁוֹר אוֹ חֲמוֹר׃&nbsp; <b>כא,לד</b>&nbsp;בַּעַל הַבּוֹר יְשַׁלֵּם

כֶּסֶף יָשִׁיב לִבְעָלָיו וְהַמֵּת יִהְיֶה־לּוֹ׃&nbsp;&nbsp;{ס}</p>
<p><b>כא,לה</b>&nbsp;וְכִי־יִגֹּף שׁוֹר־אִישׁ אֶת־שׁוֹר רֵעֵהוּ וָמֵת וּמָכְרוּ אֶת־הַשּׁוֹר הַחַי וְחָצוּ

אֶת־כַּסְפּוֹ וְגַם אֶת־הַמֵּת יֶחֱצוּן׃&nbsp; <b>כא,לו</b>&nbsp;אוֹ נוֹדַע כִּי

שׁוֹר נַגָּח הוּא מִתְּמוֹל שִׁלְשֹׁם וְלֹא יִשְׁמְרֶנּוּ בְּעָלָיו שַׁלֵּם

יְשַׁלֵּם שׁוֹר תַּחַת הַשּׁוֹר וְהַמֵּת יִהְיֶה־לּוֹ׃&nbsp;&nbsp;{ס}</p>
<p><b>כא,לז</b>&nbsp;כִּי יִגְנֹב־אִישׁ שׁוֹר אוֹ־שֶׂה וּטְבָחוֹ אוֹ מְכָרוֹ חֲמִשָּׁה בָקָר יְשַׁלֵּם

תַּחַת הַשּׁוֹר וְאַרְבַּע־צֹאן תַּחַת הַשֶּׂה׃&nbsp; <b>כב,א</b>

אִם־בַּמַּחְתֶּרֶת יִמָּצֵא הַגַּנָּב וְהֻכָּה וָמֵת אֵין לוֹ דָּמִים׃&nbsp; <b>כב,ב</b>

אִם־זָרְחָה הַשֶּׁמֶשׁ עָלָיו דָּמִים לוֹ&nbsp; שַׁלֵּם יְשַׁלֵּם אִם־אֵין לוֹ

וְנִמְכַּר בִּגְנֵבָתוֹ׃&nbsp; <b>כב,ג</b>&nbsp;אִם־הִמָּצֵא תִמָּצֵא בְיָדוֹ

הַגְּנֵבָה מִשּׁוֹר עַד־חֲמוֹר עַד־שֶׂה חַיִּים&nbsp; שְׁנַיִם יְשַׁלֵּם׃&nbsp;

{ס}</p>
<p><b>כב,ד</b>&nbsp;כִּי יַבְעֶר־אִישׁ שָׂדֶה אוֹ־כֶרֶם וְשִׁלַּח אֶת־בְּעִירֹה וּבִעֵר בִּשְׂדֵה אַחֵר

מֵיטַב שָׂדֵהוּ וּמֵיטַב כַּרְמוֹ יְשַׁלֵּם׃&nbsp;&nbsp;{ס}</p>
<p><b>כב,ה</b>&nbsp;כִּי־תֵצֵא אֵשׁ וּמָצְאָה קֹצִים וְנֶאֱכַל גָּדִישׁ אוֹ הַקָּמָה אוֹ הַשָּׂדֶה שַׁלֵּם

יְשַׁלֵּם הַמַּבְעִר אֶת־הַבְּעֵרָה׃&nbsp;&nbsp;{ס}</p>
<p><b>כב,ו</b>&nbsp;כִּי־יִתֵּן אִישׁ אֶל־רֵעֵהוּ כֶּסֶף אוֹ־כֵלִים לִשְׁמֹר וְגֻנַּב מִבֵּית הָאִישׁ אִם־יִמָּצֵא

הַגַּנָּב יְשַׁלֵּם שְׁנָיִם׃&nbsp; <b>כב,ז</b>&nbsp;אִם־לֹא יִמָּצֵא הַגַּנָּב

וְנִקְרַב בַּעַל־הַבַּיִת אֶל־הָאֱלֹהִים&nbsp; אִם־לֹא שָׁלַח יָדוֹ בִּמְלֶאכֶת

רֵעֵהוּ׃&nbsp; <b>כב,ח</b>&nbsp;עַל־כָּל־דְּבַר־פֶּשַׁע עַל־שׁוֹר עַל־חֲמוֹר

עַל־שֶׂה עַל־שַׂלְמָה עַל־כָּל־אֲבֵדָה אֲשֶׁר יֹאמַר כִּי־הוּא זֶה עַד

הָאֱלֹהִים יָבֹא דְּבַר־שְׁנֵיהֶם&nbsp; אֲשֶׁר יַרְשִׁיעֻן אֱלֹהִים יְשַׁלֵּם

שְׁנַיִם לְרֵעֵהוּ׃&nbsp;&nbsp;{ס}</p>
<p><b>כב,ט</b>&nbsp;כִּי־יִתֵּן אִישׁ אֶל־רֵעֵהוּ חֲמוֹר אוֹ־שׁוֹר אוֹ־שֶׂה וְכָל־בְּהֵמָה לִשְׁמֹר וּמֵת

אוֹ־נִשְׁבַּר אוֹ־נִשְׁבָּה אֵין רֹאֶה׃&nbsp; <b>כב,י</b>&nbsp;שְׁבֻעַת יְהוָה

תִּהְיֶה בֵּין שְׁנֵיהֶם אִם־לֹא שָׁלַח יָדוֹ בִּמְלֶאכֶת רֵעֵהוּ וְלָקַח

בְּעָלָיו וְלֹא יְשַׁלֵּם׃&nbsp; <b>כב,יא</b>&nbsp;וְאִם־גָּנֹב יִגָּנֵב מֵעִמּוֹ

יְשַׁלֵּם לִבְעָלָיו׃&nbsp; <b>כב,יב</b>&nbsp;אִם־טָרֹף יִטָּרֵף יְבִאֵהוּ עֵד&nbsp;

הַטְּרֵפָה לֹא יְשַׁלֵּם׃&nbsp;&nbsp;{פ}</p>
<p><b>כב,יג</b> וְכִי־יִשְׁאַל אִישׁ מֵעִם רֵעֵהוּ וְנִשְׁבַּר אוֹ־מֵת בְּעָלָיו אֵין־עִמּוֹ

שַׁלֵּם יְשַׁלֵּם׃&nbsp; <b>כב,יד</b>&nbsp;אִם־בְּעָלָיו עִמּוֹ לֹא יְשַׁלֵּם&nbsp;

אִם־שָׂכִיר הוּא בָּא בִּשְׂכָרוֹ׃&nbsp;&nbsp;{ס}</p>
<p><b>כב,טו</b> וְכִי־יְפַתֶּה אִישׁ בְּתוּלָה אֲשֶׁר לֹא־אֹרָשָׂה וְשָׁכַב עִמָּהּ&nbsp; מָהֹר

יִמְהָרֶנָּה לּוֹ לְאִשָּׁה׃&nbsp; <b>כב,טז</b>&nbsp;אִם־מָאֵן יְמָאֵן אָבִיהָ

לְתִתָּהּ לוֹ כֶּסֶף יִשְׁקֹל כְּמֹהַר הַבְּתוּלֹת׃&nbsp;&nbsp;{ס}</p>
<p><b>כב,יז</b>&nbsp;מְכַשֵּׁפָה לֹא תְחַיֶּה׃&nbsp; <b>כב,יח</b>&nbsp;כָּל־שֹׁכֵב עִם־בְּהֵמָה מוֹת יוּמָת׃&nbsp;

{ס}</p>
<p><b>כב,יט</b>&nbsp;זֹבֵחַ לָאֱלֹהִים יָחֳרָם בִּלְתִּי לַיהוָה לְבַדּוֹ׃&nbsp; <b>כב,כ</b>&nbsp;וְגֵר

לֹא־תוֹנֶה וְלֹא תִלְחָצֶנּוּ&nbsp; כִּי־גֵרִים הֱיִיתֶם בְּאֶרֶץ

מִצְרָיִם׃&nbsp; <b>כב,כא</b>&nbsp;כָּל־אַלְמָנָה וְיָתוֹם לֹא תְעַנּוּן׃&nbsp; <b>כב,כב</b>

אִם־עַנֵּה תְעַנֶּה אֹתוֹ כִּי אִם־צָעֹק יִצְעַק אֵלַי שָׁמֹעַ אֶשְׁמַע

צַעֲקָתוֹ׃&nbsp; <b>כב,כג</b>&nbsp;וְחָרָה אַפִּי וְהָרַגְתִּי אֶתְכֶם בֶּחָרֶב

וְהָיוּ נְשֵׁיכֶם אַלְמָנוֹת וּבְנֵיכֶם יְתֹמִים׃&nbsp;&nbsp;{פ}</p>
<p><b>כב,כד</b>&nbsp;אִם־כֶּסֶף תַּלְוֶה אֶת־עַמִּי אֶת־הֶעָנִי עִמָּךְ לֹא־תִהְיֶה לוֹ כְּנֹשֶׁה

לֹא־תְשִׂימוּן עָלָיו נֶשֶׁךְ׃&nbsp; <b>כב,כה</b>&nbsp;אִם־חָבֹל תַּחְבֹּל שַׂלְמַת

רֵעֶךָ עַד־בֹּא הַשֶּׁמֶשׁ תְּשִׁיבֶנּוּ לוֹ׃&nbsp; <b>כב,כו</b>&nbsp;כִּי הִוא

כְסוּתֹה לְבַדָּהּ הִוא שִׂמְלָתוֹ לְעֹרוֹ בַּמֶּה יִשְׁכָּב וְהָיָה

כִּי־יִצְעַק אֵלַי וְשָׁמַעְתִּי כִּי־חַנּוּן אָנִי׃&nbsp;&nbsp;{ס}</p>
<p><b>כב,כז</b>&nbsp;אֱלֹהִים לֹא תְקַלֵּל וְנָשִׂיא בְעַמְּךָ לֹא תָאֹר׃&nbsp; <b>כב,כח</b>&nbsp;מְלֵאָתְךָ

וְדִמְעֲךָ לֹא תְאַחֵר בְּכוֹר בָּנֶיךָ תִּתֶּן־לִי׃&nbsp; <b>כב,כט</b>

כֵּן־תַּעֲשֶׂה לְשֹׁרְךָ לְצֹאנֶךָ&nbsp; שִׁבְעַת יָמִים יִהְיֶה עִם־אִמּוֹ

בַּיּוֹם הַשְּׁמִינִי תִּתְּנוֹ־לִי׃&nbsp; <b>כב,ל</b>&nbsp;וְאַנְשֵׁי־קֹדֶשׁ

תִּהְיוּן לִי וּבָשָׂר בַּשָּׂדֶה טְרֵפָה לֹא תֹאכֵלוּ לַכֶּלֶב תַּשְׁלִכוּן

אֹתוֹ׃&nbsp;&nbsp;{ס}</p>
<p><b>כג,א</b>&nbsp;לֹא תִשָּׂא שֵׁמַע שָׁוְא אַל־תָּשֶׁת יָדְךָ עִם־רָשָׁע לִהְיֹת עֵד חָמָס׃&nbsp; <b>כג,ב</b>

לֹא־תִהְיֶה אַחֲרֵי־רַבִּים לְרָעֹת וְלֹא־תַעֲנֶה עַל־רִב לִנְטֹת אַחֲרֵי

רַבִּים לְהַטֹּת׃&nbsp; <b>כג,ג</b>&nbsp;וְדָל לֹא תֶהְדַּר בְּרִיבוֹ׃&nbsp;&nbsp;{ס}</p>
<p><b>כג,ד</b>&nbsp;כִּי תִפְגַּע שׁוֹר אֹיִבְךָ אוֹ חֲמֹרוֹ תֹּעֶה&nbsp; הָשֵׁב תְּשִׁיבֶנּוּ לוֹ׃&nbsp;&nbsp;{ס}</p>
<p><b>כג,ה</b>&nbsp;כִּי־תִרְאֶה חֲמוֹר שֹׂנַאֲךָ רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ עָזֹב תַּעֲזֹב

עִמּוֹ׃&nbsp;&nbsp;{ס}</p>
<p><b>כג,ו</b>&nbsp;לֹא תַטֶּה מִשְׁפַּט אֶבְיֹנְךָ בְּרִיבוֹ׃&nbsp; <b>כג,ז</b>&nbsp;מִדְּבַר־שֶׁקֶר תִּרְחָק

וְנָקִי וְצַדִּיק אַל־תַּהֲרֹג כִּי לֹא־אַצְדִּיק רָשָׁע׃&nbsp; <b>כג,ח</b>

וְשֹׁחַד לֹא תִקָּח&nbsp; כִּי הַשֹּׁחַד יְעַוֵּר פִּקְחִים וִיסַלֵּף דִּבְרֵי

צַדִּיקִים׃&nbsp; <b>כג,ט</b>&nbsp;וְגֵר לֹא תִלְחָץ וְאַתֶּם יְדַעְתֶּם אֶת־נֶפֶשׁ

הַגֵּר כִּי־גֵרִים הֱיִיתֶם בְּאֶרֶץ מִצְרָיִם׃&nbsp; <b>כג,י</b>&nbsp;וְשֵׁשׁ

שָׁנִים תִּזְרַע אֶת־אַרְצֶךָ וְאָסַפְתָּ אֶת־תְּבוּאָתָהּ׃&nbsp; <b>כג,יא</b>

וְהַשְּׁבִיעִת תִּשְׁמְטֶנָּה וּנְטַשְׁתָּהּ וְאָכְלוּ אֶבְיֹנֵי עַמֶּךָ

וְיִתְרָם תֹּאכַל חַיַּת הַשָּׂדֶה כֵּן־תַּעֲשֶׂה לְכַרְמְךָ לְזֵיתֶךָ׃&nbsp; <b>כג,יב</b>

שֵׁשֶׁת יָמִים תַּעֲשֶׂה מַעֲשֶׂיךָ וּבַיּוֹם הַשְּׁבִיעִי תִּשְׁבֹּת לְמַעַן

יָנוּחַ שׁוֹרְךָ וַחֲמֹרֶךָ וְיִנָּפֵשׁ בֶּן־אֲמָתְךָ וְהַגֵּר׃&nbsp; <b>כג,יג</b>

וּבְכֹל אֲשֶׁר־אָמַרְתִּי אֲלֵיכֶם תִּשָּׁמֵרוּ וְשֵׁם אֱלֹהִים אֲחֵרִים לֹא

תַזְכִּירוּ לֹא יִשָּׁמַע עַל־פִּיךָ׃&nbsp; <b>כג,יד</b>&nbsp;שָׁלֹשׁ רְגָלִים

תָּחֹג לִי בַּשָּׁנָה׃&nbsp; <b>כג,טו</b>&nbsp;אֶת־חַג הַמַּצּוֹת תִּשְׁמֹר שִׁבְעַת

יָמִים תֹּאכַל מַצּוֹת כַּאֲשֶׁר צִוִּיתִךָ לְמוֹעֵד חֹדֶשׁ הָאָבִיב כִּי־בוֹ

יָצָאתָ מִמִּצְרָיִם וְלֹא־יֵרָאוּ פָנַי רֵיקָם׃&nbsp; <b>כג,טז</b>&nbsp;וְחַג

הַקָּצִיר בִּכּוּרֵי מַעֲשֶׂיךָ אֲשֶׁר תִּזְרַע בַּשָּׂדֶה וְחַג הָאָסִף

בְּצֵאת הַשָּׁנָה בְּאָסְפְּךָ אֶת־מַעֲשֶׂיךָ מִן־הַשָּׂדֶה׃&nbsp; <b>כג,יז</b>

שָׁלֹשׁ פְּעָמִים בַּשָּׁנָה יֵרָאֶה כָּל־זְכוּרְךָ אֶל־פְּנֵי הָאָדֹן יְהוָה׃&nbsp;
<b>כג,יח</b>&nbsp;לֹא־תִזְבַּח עַל־חָמֵץ דַּם־זִבְחִי וְלֹא־יָלִין חֵלֶב־חַגִּי

עַד־בֹּקֶר׃&nbsp; <b>כג,יט</b>&nbsp;רֵאשִׁית בִּכּוּרֵי אַדְמָתְךָ תָּבִיא בֵּית

יְהוָה אֱלֹהֶיךָ לֹא־תְבַשֵּׁל גְּדִי בַּחֲלֵב אִמּוֹ׃&nbsp;&nbsp;{פ}</p>
<p><b>כג,כ</b>&nbsp;הִנֵּה אָנֹכִי שֹׁלֵחַ מַלְאָךְ לְפָנֶיךָ לִשְׁמָרְךָ בַּדָּרֶךְ וְלַהֲבִיאֲךָ

אֶל־הַמָּקוֹם אֲשֶׁר הֲכִנֹתִי׃&nbsp; <b>כג,כא</b>&nbsp;הִשָּׁמֶר מִפָּנָיו וּשְׁמַע

בְּקֹלוֹ אַל־תַּמֵּר בּוֹ&nbsp; כִּי לֹא יִשָּׂא לְפִשְׁעֲכֶם כִּי שְׁמִי

בְּקִרְבּוֹ׃&nbsp; <b>כג,כב</b>&nbsp;כִּי אִם־שָׁמוֹעַ תִּשְׁמַע בְּקֹלוֹ וְעָשִׂיתָ

כֹּל אֲשֶׁר אֲדַבֵּר וְאָיַבְתִּי אֶת־אֹיְבֶיךָ וְצַרְתִּי אֶת־צֹרְרֶיךָ׃&nbsp;
<b>כג,כג</b>&nbsp;כִּי־יֵלֵךְ מַלְאָכִי לְפָנֶיךָ וֶהֱבִיאֲךָ אֶל־הָאֱמֹרִי

וְהַחִתִּי וְהַפְּרִזִּי וְהַכְּנַעֲנִי הַחִוִּי וְהַיְבוּסִי

וְהִכְחַדְתִּיו׃&nbsp; <b>כג,כד</b>&nbsp;לֹא־תִשְׁתַּחֲוֶה לֵאלֹהֵיהֶם וְלֹא

תָעָבְדֵם וְלֹא תַעֲשֶׂה כְּמַעֲשֵׂיהֶם&nbsp; כִּי הָרֵס תְּהָרְסֵם וְשַׁבֵּר

תְּשַׁבֵּר מַצֵּבֹתֵיהֶם׃&nbsp; <b>כג,כה</b>&nbsp;וַעֲבַדְתֶּם אֵת יְהוָה אֱלֹהֵיכֶם

וּבֵרַךְ אֶת־לַחְמְךָ וְאֶת־מֵימֶיךָ וַהֲסִרֹתִי מַחֲלָה מִקִּרְבֶּךָ׃&nbsp;

{ס}</p>
<p><b>כג,כו</b>&nbsp;לֹא תִהְיֶה מְשַׁכֵּלָה וַעֲקָרָה בְּאַרְצֶךָ אֶת־מִסְפַּר יָמֶיךָ אֲמַלֵּא׃&nbsp; <b>כג,כז</b>

אֶת־אֵימָתִי אֲשַׁלַּח לְפָנֶיךָ וְהַמֹּתִי אֶת־כָּל־הָעָם אֲשֶׁר תָּבֹא בָּהֶם

וְנָתַתִּי אֶת־כָּל־אֹיְבֶיךָ אֵלֶיךָ עֹרֶף׃&nbsp; <b>כג,כח</b>&nbsp;וְשָׁלַחְתִּי

אֶת־הַצִּרְעָה לְפָנֶיךָ וְגֵרְשָׁה אֶת־הַחִוִּי אֶת־הַכְּנַעֲנִי וְאֶת־הַחִתִּי

מִלְּפָנֶיךָ׃&nbsp; <b>כג,כט</b>&nbsp;לֹא אֲגָרְשֶׁנּוּ מִפָּנֶיךָ בְּשָׁנָה

אֶחָת&nbsp; פֶּן־תִּהְיֶה הָאָרֶץ שְׁמָמָה וְרַבָּה עָלֶיךָ חַיַּת

הַשָּׂדֶה׃&nbsp; <b>כג,ל</b>&nbsp;מְעַט מְעַט אֲגָרְשֶׁנּוּ מִפָּנֶיךָ עַד אֲשֶׁר

תִּפְרֶה וְנָחַלְתָּ אֶת־הָאָרֶץ׃&nbsp; <b>כג,לא</b>&nbsp;וְשַׁתִּי אֶת־גְּבֻלְךָ מִיַּם־סוּף

וְעַד־יָם פְּלִשְׁתִּים וּמִמִּדְבָּר עַד־הַנָּהָר&nbsp; כִּי אֶתֵּן בְּיֶדְכֶם

אֵת יֹשְׁבֵי הָאָרֶץ וְגֵרַשְׁתָּמוֹ מִפָּנֶיךָ׃&nbsp; <b>כג,לב</b>&nbsp;לֹא־תִכְרֹת

לָהֶם וְלֵאלֹהֵיהֶם בְּרִית׃&nbsp; <b>כג,לג</b>&nbsp;לֹא יֵשְׁבוּ בְּאַרְצְךָ

פֶּן־יַחֲטִיאוּ אֹתְךָ לִי&nbsp; כִּי תַעֲבֹד אֶת־אֱלֹהֵיהֶם כִּי־יִהְיֶה לְךָ

לְמוֹקֵשׁ׃&nbsp;&nbsp;{פ}</p>
<p><b>כד,א</b>&nbsp;וְאֶל־מֹשֶׁה אָמַר עֲלֵה אֶל־יְהוָה אַתָּה וְאַהֲרֹן נָדָב וַאֲבִיהוּא וְשִׁבְעִים

מִזִּקְנֵי יִשְׂרָאֵל וְהִשְׁתַּחֲוִיתֶם מֵרָחֹק׃&nbsp; <b>כד,ב</b>&nbsp;וְנִגַּשׁ

מֹשֶׁה לְבַדּוֹ אֶל־יְהוָה וְהֵם לֹא יִגָּשׁוּ וְהָעָם לֹא יַעֲלוּ

עִמּוֹ׃&nbsp; <b>כד,ג</b>&nbsp;וַיָּבֹא מֹשֶׁה וַיְסַפֵּר לָעָם אֵת כָּל־דִּבְרֵי

יְהוָה וְאֵת כָּל־הַמִּשְׁפָּטִים וַיַּעַן כָּל־הָעָם קוֹל אֶחָד וַיֹּאמְרוּ

כָּל־הַדְּבָרִים אֲשֶׁר־דִּבֶּר יְהוָה נַעֲשֶׂה׃&nbsp; <b>כד,ד</b>&nbsp;וַיִּכְתֹּב

מֹשֶׁה אֵת כָּל־דִּבְרֵי יְהוָה וַיַּשְׁכֵּם בַּבֹּקֶר וַיִּבֶן מִזְבֵּחַ

תַּחַת הָהָר וּשְׁתֵּים עֶשְׂרֵה מַצֵּבָה לִשְׁנֵים עָשָׂר שִׁבְטֵי

יִשְׂרָאֵל׃&nbsp; <b>כד,ה</b>&nbsp;וַיִּשְׁלַח אֶת־נַעֲרֵי בְּנֵי יִשְׂרָאֵל

וַיַּעֲלוּ עֹלֹת וַיִּזְבְּחוּ זְבָחִים שְׁלָמִים לַיהוָה פָּרִים׃&nbsp; <b>כד,ו</b>

וַיִּקַּח מֹשֶׁה חֲצִי הַדָּם וַיָּשֶׂם בָּאַגָּנֹת וַחֲצִי הַדָּם זָרַק

עַל־הַמִּזְבֵּחַ׃&nbsp; <b>כד,ז</b>&nbsp;וַיִּקַּח סֵפֶר הַבְּרִית וַיִּקְרָא

בְּאָזְנֵי הָעָם וַיֹּאמְרוּ כֹּל אֲשֶׁר־דִּבֶּר יְהוָה נַעֲשֶׂה

וְנִשְׁמָע׃&nbsp; <b>כד,ח</b>&nbsp;וַיִּקַּח מֹשֶׁה אֶת־הַדָּם וַיִּזְרֹק עַל־הָעָם

וַיֹּאמֶר הִנֵּה דַם־הַבְּרִית אֲשֶׁר כָּרַת יְהוָה עִמָּכֶם עַל

כָּל־הַדְּבָרִים הָאֵלֶּה׃&nbsp; <b>כד,ט</b>&nbsp;וַיַּעַל מֹשֶׁה וְאַהֲרֹן נָדָב

וַאֲבִיהוּא וְשִׁבְעִים מִזִּקְנֵי יִשְׂרָאֵל׃&nbsp; <b>כד,י</b>&nbsp;וַיִּרְאוּ אֵת

אֱלֹהֵי יִשְׂרָאֵל וְתַחַת רַגְלָיו כְּמַעֲשֵׂה לִבְנַת הַסַּפִּיר וּכְעֶצֶם

הַשָּׁמַיִם לָטֹהַר׃&nbsp; <b>כד,יא</b>&nbsp;וְאֶל־אֲצִילֵי בְּנֵי יִשְׂרָאֵל לֹא

שָׁלַח יָדוֹ וַיֶּחֱזוּ אֶת־הָאֱלֹהִים וַיֹּאכְלוּ וַיִּשְׁתּוּ׃&nbsp;&nbsp;{ס}</p>
<p><b>כד,יב</b>&nbsp;וַיֹּאמֶר יְהוָה אֶל־מֹשֶׁה עֲלֵה אֵלַי הָהָרָה וֶהְיֵה־שָׁם וְאֶתְּנָה לְךָ אֶת־לֻחֹת

הָאֶבֶן וְהַתּוֹרָה וְהַמִּצְוָה אֲשֶׁר כָּתַבְתִּי לְהוֹרֹתָם׃&nbsp; <b>כד,יג</b>

וַיָּקָם מֹשֶׁה וִיהוֹשֻׁעַ מְשָׁרְתוֹ וַיַּעַל מֹשֶׁה אֶל־הַר

הָאֱלֹהִים׃&nbsp; <b>כד,יד</b>&nbsp;וְאֶל־הַזְּקֵנִים אָמַר שְׁבוּ־לָנוּ בָזֶה עַד

אֲשֶׁר־נָשׁוּב אֲלֵיכֶם וְהִנֵּה אַהֲרֹן וְחוּר עִמָּכֶם מִי־בַעַל דְּבָרִים

יִגַּשׁ אֲלֵהֶם׃&nbsp; <b>כד,טו</b>&nbsp;וַיַּעַל מֹשֶׁה אֶל־הָהָר וַיְכַס הֶעָנָן

אֶת־הָהָר׃&nbsp; <b>כד,טז</b>&nbsp;וַיִּשְׁכֹּן כְּבוֹד־יְהוָה עַל־הַר סִינַי

וַיְכַסֵּהוּ הֶעָנָן שֵׁשֶׁת יָמִים וַיִּקְרָא אֶל־מֹשֶׁה בַּיּוֹם הַשְּׁבִיעִי

מִתּוֹךְ הֶעָנָן׃&nbsp; <b>כד,יז</b>&nbsp;וּמַרְאֵה כְּבוֹד יְהוָה כְּאֵשׁ אֹכֶלֶת

בְּרֹאשׁ הָהָר לְעֵינֵי בְּנֵי יִשְׂרָאֵל׃&nbsp; <b>כד,יח</b>&nbsp;וַיָּבֹא מֹשֶׁה

בְּתוֹךְ הֶעָנָן וַיַּעַל אֶל־הָהָר וַיְהִי מֹשֶׁה בָּהָר אַרְבָּעִים יוֹם

וְאַרְבָּעִים לָיְלָה׃&nbsp;&nbsp;{פ}</p>
<p><b>כה,א</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>כה,ב</b>&nbsp;דַּבֵּר אֶל־בְּנֵי יִשְׂרָאֵל

וְיִקְחוּ־לִי תְּרוּמָה&nbsp; מֵאֵת כָּל־אִישׁ אֲשֶׁר יִדְּבֶנּוּ לִבּוֹ

תִּקְחוּ אֶת־תְּרוּמָתִי׃&nbsp; <b>כה,ג</b>&nbsp;וְזֹאת הַתְּרוּמָה אֲשֶׁר תִּקְחוּ

מֵאִתָּם&nbsp; זָהָב וָכֶסֶף וּנְחֹשֶׁת׃&nbsp; <b>כה,ד</b>&nbsp;וּתְכֵלֶת

וְאַרְגָּמָן וְתוֹלַעַת שָׁנִי וְשֵׁשׁ וְעִזִּים׃&nbsp; <b>כה,ה</b>&nbsp;וְעֹרֹת

אֵילִם מְאָדָּמִים וְעֹרֹת תְּחָשִׁים וַעֲצֵי שִׁטִּים׃&nbsp; <b>כה,ו</b>

שֶׁמֶן לַמָּאֹר בְּשָׂמִים לְשֶׁמֶן הַמִּשְׁחָה וְלִקְטֹרֶת הַסַּמִּים׃&nbsp; <b>כה,ז</b>

אַבְנֵי־שֹׁהַם וְאַבְנֵי מִלֻּאִים לָאֵפֹד וְלַחֹשֶׁן׃&nbsp; <b>כה,ח</b>

וְעָשׂוּ לִי מִקְדָּשׁ וְשָׁכַנְתִּי בְּתוֹכָם׃&nbsp; <b>כה,ט</b>&nbsp;כְּכֹל אֲשֶׁר

אֲנִי מַרְאֶה אוֹתְךָ אֵת תַּבְנִית הַמִּשְׁכָּן וְאֵת תַּבְנִית כָּל־כֵּלָיו

וְכֵן תַּעֲשׂוּ׃&nbsp;&nbsp;{ס}</p>
<p><b>כה,י</b>&nbsp;וְעָשׂוּ אֲרוֹן עֲצֵי שִׁטִּים&nbsp; אַמָּתַיִם וָחֵצִי אָרְכּוֹ וְאַמָּה וָחֵצִי

רָחְבּוֹ וְאַמָּה וָחֵצִי קֹמָתוֹ׃&nbsp; <b>כה,יא</b>&nbsp;וְצִפִּיתָ אֹתוֹ זָהָב

טָהוֹר מִבַּיִת וּמִחוּץ תְּצַפֶּנּוּ וְעָשִׂיתָ עָלָיו זֵר זָהָב סָבִיב׃&nbsp;
<b>כה,יב</b>&nbsp;וְיָצַקְתָּ לּוֹ אַרְבַּע טַבְּעֹת זָהָב וְנָתַתָּה עַל אַרְבַּע

פַּעֲמֹתָיו וּשְׁתֵּי טַבָּעֹת עַל־צַלְעוֹ הָאֶחָת וּשְׁתֵּי טַבָּעֹת

עַל־צַלְעוֹ הַשֵּׁנִית׃&nbsp; <b>כה,יג</b>&nbsp;וְעָשִׂיתָ בַדֵּי עֲצֵי שִׁטִּים

וְצִפִּיתָ אֹתָם זָהָב׃&nbsp; <b>כה,יד</b>&nbsp;וְהֵבֵאתָ אֶת־הַבַּדִּים

בַּטַּבָּעֹת עַל צַלְעֹת הָאָרֹן לָשֵׂאת אֶת־הָאָרֹן בָּהֶם׃&nbsp; <b>כה,טו</b>

בְּטַבְּעֹת הָאָרֹן יִהְיוּ הַבַּדִּים&nbsp; לֹא יָסֻרוּ מִמֶּנּוּ׃&nbsp; <b>כה,טז</b>

וְנָתַתָּ אֶל־הָאָרֹן אֵת הָעֵדֻת אֲשֶׁר אֶתֵּן אֵלֶיךָ׃&nbsp; <b>כה,יז</b>

וְעָשִׂיתָ כַפֹּרֶת זָהָב טָהוֹר&nbsp; אַמָּתַיִם וָחֵצִי אָרְכָּהּ וְאַמָּה

וָחֵצִי רָחְבָּהּ׃&nbsp; <b>כה,יח</b>&nbsp;וְעָשִׂיתָ שְׁנַיִם כְּרֻבִים זָהָב

מִקְשָׁה תַּעֲשֶׂה אֹתָם מִשְּׁנֵי קְצוֹת הַכַּפֹּרֶת׃&nbsp; <b>כה,יט</b>

וַעֲשֵׂה כְּרוּב אֶחָד מִקָּצָה מִזֶּה וּכְרוּב־אֶחָד מִקָּצָה מִזֶּה

מִן־הַכַּפֹּרֶת תַּעֲשׂוּ אֶת־הַכְּרֻבִים עַל־שְׁנֵי קְצוֹתָיו׃&nbsp; <b>כה,כ</b>

וְהָיוּ הַכְּרֻבִים פֹּרְשֵׂי כְנָפַיִם לְמַעְלָה סֹכְכִים בְּכַנְפֵיהֶם

עַל־הַכַּפֹּרֶת וּפְנֵיהֶם אִישׁ אֶל־אָחִיו אֶל־הַכַּפֹּרֶת יִהְיוּ פְּנֵי

הַכְּרֻבִים׃&nbsp; <b>כה,כא</b>&nbsp;וְנָתַתָּ אֶת־הַכַּפֹּרֶת עַל־הָאָרֹן

מִלְמָעְלָה וְאֶל־הָאָרֹן תִּתֵּן אֶת־הָעֵדֻת אֲשֶׁר אֶתֵּן אֵלֶיךָ׃&nbsp; <b>כה,כב</b>

וְנוֹעַדְתִּי לְךָ שָׁם וְדִבַּרְתִּי אִתְּךָ מֵעַל הַכַּפֹּרֶת מִבֵּין שְׁנֵי

הַכְּרֻבִים אֲשֶׁר עַל־אֲרוֹן הָעֵדֻת אֵת כָּל־אֲשֶׁר אֲצַוֶּה אוֹתְךָ

אֶל־בְּנֵי יִשְׂרָאֵל׃&nbsp;&nbsp;{פ}</p>
<p><b>כה,כג</b>&nbsp;וְעָשִׂיתָ שֻׁלְחָן עֲצֵי שִׁטִּים&nbsp; אַמָּתַיִם אָרְכּוֹ וְאַמָּה רָחְבּוֹ וְאַמָּה

וָחֵצִי קֹמָתוֹ׃&nbsp; <b>כה,כד</b>&nbsp;וְצִפִּיתָ אֹתוֹ זָהָב טָהוֹר וְעָשִׂיתָ

לּוֹ זֵר זָהָב סָבִיב׃&nbsp; <b>כה,כה</b>&nbsp;וְעָשִׂיתָ לּוֹ מִסְגֶּרֶת טֹפַח

סָבִיב וְעָשִׂיתָ זֵר־זָהָב לְמִסְגַּרְתּוֹ סָבִיב׃&nbsp; <b>כה,כו</b>

וְעָשִׂיתָ לּוֹ אַרְבַּע טַבְּעֹת זָהָב וְנָתַתָּ אֶת־הַטַּבָּעֹת עַל אַרְבַּע

הַפֵּאֹת אֲשֶׁר לְאַרְבַּע רַגְלָיו׃&nbsp; <b>כה,כז</b>&nbsp;לְעֻמַּת הַמִּסְגֶּרֶת

תִּהְיֶיןָ הַטַּבָּעֹת לְבָתִּים לְבַדִּים לָשֵׂאת אֶת־הַשֻּׁלְחָן׃&nbsp; <b>כה,כח</b>

וְעָשִׂיתָ אֶת־הַבַּדִּים עֲצֵי שִׁטִּים וְצִפִּיתָ אֹתָם זָהָב וְנִשָּׂא־בָם

אֶת־הַשֻּׁלְחָן׃&nbsp; <b>כה,כט</b>&nbsp;וְעָשִׂיתָ קְּעָרֹתָיו וְכַפֹּתָיו

וּקְשׂוֹתָיו וּמְנַקִּיֹּתָיו אֲשֶׁר יֻסַּךְ בָּהֵן זָהָב טָהוֹר תַּעֲשֶׂה

אֹתָם׃&nbsp; <b>כה,ל</b>&nbsp;וְנָתַתָּ עַל־הַשֻּׁלְחָן לֶחֶם פָּנִים לְפָנַי

תָּמִיד׃&nbsp;&nbsp;{פ}</p>
<p><b>כה,לא</b>&nbsp;וְעָשִׂיתָ מְנֹרַת זָהָב טָהוֹר מִקְשָׁה תֵּעָשֶׂה הַמְּנוֹרָה יְרֵכָהּ וְקָנָהּ

גְּבִיעֶיהָ כַּפְתֹּרֶיהָ וּפְרָחֶיהָ מִמֶּנָּה יִהְיוּ׃&nbsp; <b>כה,לב</b>

וְשִׁשָּׁה קָנִים יֹצְאִים מִצִּדֶּיהָ&nbsp; שְׁלֹשָׁה קְנֵי מְנֹרָה מִצִּדָּהּ

הָאֶחָד וּשְׁלֹשָׁה קְנֵי מְנֹרָה מִצִּדָּהּ הַשֵּׁנִי׃&nbsp; <b>כה,לג</b>

שְׁלֹשָׁה גְבִעִים מְשֻׁקָּדִים בַּקָּנֶה הָאֶחָד כַּפְתֹּר וָפֶרַח וּשְׁלֹשָׁה

גְבִעִים מְשֻׁקָּדִים בַּקָּנֶה הָאֶחָד כַּפְתֹּר וָפָרַח כֵּן לְשֵׁשֶׁת

הַקָּנִים הַיֹּצְאִים מִן־הַמְּנֹרָה׃&nbsp; <b>כה,לד</b>&nbsp;וּבַמְּנֹרָה

אַרְבָּעָה גְבִעִים&nbsp; מְשֻׁקָּדִים כַּפְתֹּרֶיהָ וּפְרָחֶיהָ׃&nbsp; <b>כה,לה</b>

וְכַפְתֹּר תַּחַת שְׁנֵי הַקָּנִים מִמֶּנָּה וְכַפְתֹּר תַּחַת שְׁנֵי הַקָּנִים

מִמֶּנָּה וְכַפְתֹּר תַּחַת־שְׁנֵי הַקָּנִים מִמֶּנָּה לְשֵׁשֶׁת הַקָּנִים

הַיֹּצְאִים מִן־הַמְּנֹרָה׃&nbsp; <b>כה,לו</b>&nbsp;כַּפְתֹּרֵיהֶם וּקְנֹתָם

מִמֶּנָּה יִהְיוּ כֻּלָּהּ מִקְשָׁה אַחַת זָהָב טָהוֹר׃&nbsp; <b>כה,לז</b>

וְעָשִׂיתָ אֶת־נֵרֹתֶיהָ שִׁבְעָה וְהֶעֱלָה אֶת־נֵרֹתֶיהָ וְהֵאִיר עַל־עֵבֶר

פָּנֶיהָ׃&nbsp; <b>כה,לח</b>&nbsp;וּמַלְקָחֶיהָ וּמַחְתֹּתֶיהָ זָהָב טָהוֹר׃&nbsp; <b>כה,לט</b>

כִּכָּר זָהָב טָהוֹר יַעֲשֶׂה אֹתָהּ אֵת כָּל־הַכֵּלִים הָאֵלֶּה׃&nbsp; <b>כה,מ</b>

וּרְאֵה וַעֲשֵׂה&nbsp; בְּתַבְנִיתָם אֲשֶׁר־אַתָּה מָרְאֶה בָּהָר׃&nbsp;&nbsp;{ס}</p>
<p><b>כו,א</b> וְאֶת־הַמִּשְׁכָּן תַּעֲשֶׂה עֶשֶׂר יְרִיעֹת&nbsp; שֵׁשׁ מָשְׁזָר וּתְכֵלֶת

וְאַרְגָּמָן וְתֹלַעַת שָׁנִי כְּרֻבִים מַעֲשֵׂה חֹשֵׁב תַּעֲשֶׂה אֹתָם׃&nbsp; <b>כו,ב</b>

אֹרֶךְ הַיְרִיעָה הָאַחַת שְׁמֹנֶה וְעֶשְׂרִים בָּאַמָּה וְרֹחַב אַרְבַּע

בָּאַמָּה הַיְרִיעָה הָאֶחָת מִדָּה אַחַת לְכָל־הַיְרִיעֹת׃&nbsp; <b>כו,ג</b>

חֲמֵשׁ הַיְרִיעֹת תִּהְיֶיןָ חֹבְרֹת אִשָּׁה אֶל־אֲחֹתָהּ וְחָמֵשׁ יְרִיעֹת

חֹבְרֹת אִשָּׁה אֶל־אֲחֹתָהּ׃&nbsp; <b>כו,ד</b>&nbsp;וְעָשִׂיתָ לֻלְאֹת תְּכֵלֶת עַל

שְׂפַת הַיְרִיעָה הָאֶחָת מִקָּצָה בַּחֹבָרֶת וְכֵן תַּעֲשֶׂה בִּשְׂפַת

הַיְרִיעָה הַקִּיצוֹנָה בַּמַּחְבֶּרֶת הַשֵּׁנִית׃&nbsp; <b>כו,ה</b>&nbsp;חֲמִשִּׁים

לֻלָאֹת תַּעֲשֶׂה בַּיְרִיעָה הָאֶחָת וַחֲמִשִּׁים לֻלָאֹת תַּעֲשֶׂה בִּקְצֵה

הַיְרִיעָה אֲשֶׁר בַּמַּחְבֶּרֶת הַשֵּׁנִית&nbsp; מַקְבִּילֹת הַלֻּלָאֹת

אִשָּׁה אֶל־אֲחֹתָהּ׃&nbsp; <b>כו,ו</b>&nbsp;וְעָשִׂיתָ חֲמִשִּׁים קַרְסֵי זָהָב

וְחִבַּרְתָּ אֶת־הַיְרִיעֹת אִשָּׁה אֶל־אֲחֹתָהּ בַּקְּרָסִים וְהָיָה

הַמִּשְׁכָּן אֶחָד׃&nbsp; <b>כו,ז</b>&nbsp;וְעָשִׂיתָ יְרִיעֹת עִזִּים לְאֹהֶל

עַל־הַמִּשְׁכָּן עַשְׁתֵּי־עֶשְׂרֵה יְרִיעֹת תַּעֲשֶׂה אֹתָם׃&nbsp; <b>כו,ח</b>

אֹרֶךְ הַיְרִיעָה הָאַחַת שְׁלֹשִׁים בָּאַמָּה וְרֹחַב אַרְבַּע בָּאַמָּה

הַיְרִיעָה הָאֶחָת מִדָּה אַחַת לְעַשְׁתֵּי עֶשְׂרֵה יְרִיעֹת׃&nbsp; <b>כו,ט</b>

וְחִבַּרְתָּ אֶת־חֲמֵשׁ הַיְרִיעֹת לְבָד וְאֶת־שֵׁשׁ הַיְרִיעֹת לְבָד

וְכָפַלְתָּ אֶת־הַיְרִיעָה הַשִּׁשִּׁית אֶל־מוּל פְּנֵי הָאֹהֶל׃&nbsp; <b>כו,י</b>

וְעָשִׂיתָ חֲמִשִּׁים לֻלָאֹת עַל שְׂפַת הַיְרִיעָה הָאֶחָת הַקִּיצֹנָה

בַּחֹבָרֶת וַחֲמִשִּׁים לֻלָאֹת עַל שְׂפַת הַיְרִיעָה הַחֹבֶרֶת

הַשֵּׁנִית׃&nbsp; <b>כו,יא</b>&nbsp;וְעָשִׂיתָ קַרְסֵי נְחֹשֶׁת חֲמִשִּׁים וְהֵבֵאתָ

אֶת־הַקְּרָסִים בַּלֻּלָאֹת וְחִבַּרְתָּ אֶת־הָאֹהֶל וְהָיָה אֶחָד׃&nbsp; <b>כו,יב</b>

וְסֶרַח הָעֹדֵף בִּירִיעֹת הָאֹהֶל חֲצִי הַיְרִיעָה הָעֹדֶפֶת תִּסְרַח עַל

אֲחֹרֵי הַמִּשְׁכָּן׃&nbsp; <b>כו,יג</b>&nbsp;וְהָאַמָּה מִזֶּה וְהָאַמָּה מִזֶּה

בָּעֹדֵף בְּאֹרֶךְ יְרִיעֹת הָאֹהֶל&nbsp; יִהְיֶה סָרוּחַ עַל־צִדֵּי

הַמִּשְׁכָּן מִזֶּה וּמִזֶּה לְכַסֹּתוֹ׃&nbsp; <b>כו,יד</b>&nbsp;וְעָשִׂיתָ מִכְסֶה

לָאֹהֶל עֹרֹת אֵילִם מְאָדָּמִים וּמִכְסֵה עֹרֹת תְּחָשִׁים מִלְמָעְלָה׃&nbsp;&nbsp;{פ}</p>
<p><b>כו,טו</b>&nbsp;וְעָשִׂיתָ אֶת־הַקְּרָשִׁים לַמִּשְׁכָּן עֲצֵי שִׁטִּים עֹמְדִים׃&nbsp; <b>כו,טז</b>

עֶשֶׂר אַמּוֹת אֹרֶךְ הַקָּרֶשׁ וְאַמָּה וַחֲצִי הָאַמָּה רֹחַב הַקֶּרֶשׁ

הָאֶחָד׃&nbsp; <b>כו,יז</b>&nbsp;שְׁתֵּי יָדוֹת לַקֶּרֶשׁ הָאֶחָד מְשֻׁלָּבֹת

אִשָּׁה אֶל־אֲחֹתָהּ כֵּן תַּעֲשֶׂה לְכֹל קַרְשֵׁי הַמִּשְׁכָּן׃&nbsp; <b>כו,יח</b>

וְעָשִׂיתָ אֶת־הַקְּרָשִׁים לַמִּשְׁכָּן עֶשְׂרִים קֶרֶשׁ לִפְאַת נֶגְבָּה

תֵימָנָה׃&nbsp; <b>כו,יט</b>&nbsp;וְאַרְבָּעִים אַדְנֵי־כֶסֶף תַּעֲשֶׂה תַּחַת

עֶשְׂרִים הַקָּרֶשׁ&nbsp; שְׁנֵי אֲדָנִים תַּחַת־הַקֶּרֶשׁ הָאֶחָד לִשְׁתֵּי

יְדֹתָיו וּשְׁנֵי אֲדָנִים תַּחַת־הַקֶּרֶשׁ הָאֶחָד לִשְׁתֵּי יְדֹתָיו׃&nbsp; <b>כו,כ</b>

וּלְצֶלַע הַמִּשְׁכָּן הַשֵּׁנִית לִפְאַת צָפוֹן עֶשְׂרִים קָרֶשׁ׃&nbsp; <b>כו,כא</b>

וְאַרְבָּעִים אַדְנֵיהֶם כָּסֶף&nbsp; שְׁנֵי אֲדָנִים תַּחַת הַקֶּרֶשׁ הָאֶחָד

וּשְׁנֵי אֲדָנִים תַּחַת הַקֶּרֶשׁ הָאֶחָד׃&nbsp; <b>כו,כב</b>&nbsp;וּלְיַרְכְּתֵי

הַמִּשְׁכָּן יָמָּה תַּעֲשֶׂה שִׁשָּׁה קְרָשִׁים׃&nbsp; <b>כו,כג</b>&nbsp;וּשְׁנֵי

קְרָשִׁים תַּעֲשֶׂה לִמְקֻצְעֹת הַמִּשְׁכָּן בַּיַּרְכָתָיִם׃&nbsp; <b>כו,כד</b>

וְיִהְיוּ תֹאֲמִם מִלְּמַטָּה וְיַחְדָּו יִהְיוּ תַמִּים עַל־רֹאשׁוֹ

אֶל־הַטַּבַּעַת הָאֶחָת כֵּן יִהְיֶה לִשְׁנֵיהֶם לִשְׁנֵי הַמִּקְצֹעֹת

יִהְיוּ׃&nbsp; <b>כו,כה</b>&nbsp;וְהָיוּ שְׁמֹנָה קְרָשִׁים וְאַדְנֵיהֶם כֶּסֶף

שִׁשָּׁה עָשָׂר אֲדָנִים&nbsp; שְׁנֵי אֲדָנִים תַּחַת הַקֶּרֶשׁ הָאֶחָד

וּשְׁנֵי אֲדָנִים תַּחַת הַקֶּרֶשׁ הָאֶחָד׃&nbsp; <b>כו,כו</b>&nbsp;וְעָשִׂיתָ

בְרִיחִם עֲצֵי שִׁטִּים חֲמִשָּׁה לְקַרְשֵׁי צֶלַע־הַמִּשְׁכָּן הָאֶחָד׃&nbsp; <b>כו,כז</b>

וַחֲמִשָּׁה בְרִיחִם לְקַרְשֵׁי צֶלַע־הַמִּשְׁכָּן הַשֵּׁנִית וַחֲמִשָּׁה

בְרִיחִם לְקַרְשֵׁי צֶלַע הַמִּשְׁכָּן לַיַּרְכָתַיִם יָמָּה׃&nbsp; <b>כו,כח</b>

וְהַבְּרִיחַ הַתִּיכֹן בְּתוֹךְ הַקְּרָשִׁים מַבְרִחַ מִן־הַקָּצֶה

אֶל־הַקָּצֶה׃&nbsp; <b>כו,כט</b>&nbsp;וְאֶת־הַקְּרָשִׁים תְּצַפֶּה זָהָב

וְאֶת־טַבְּעֹתֵיהֶם תַּעֲשֶׂה זָהָב בָּתִּים לַבְּרִיחִם וְצִפִּיתָ

אֶת־הַבְּרִיחִם זָהָב׃&nbsp; <b>כו,ל</b>&nbsp;וַהֲקֵמֹתָ אֶת־הַמִּשְׁכָּן&nbsp; כְּמִשְׁפָּטוֹ

אֲשֶׁר הָרְאֵיתָ בָּהָר׃&nbsp;&nbsp;{ס}</p>
<p><b>כו,לא</b>&nbsp;וְעָשִׂיתָ פָרֹכֶת תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר מַעֲשֵׂה

חֹשֵׁב יַעֲשֶׂה אֹתָהּ כְּרֻבִים׃&nbsp; <b>כו,לב</b>&nbsp;וְנָתַתָּה אֹתָהּ

עַל־אַרְבָּעָה עַמּוּדֵי שִׁטִּים מְצֻפִּים זָהָב וָוֵיהֶם זָהָב עַל־אַרְבָּעָה

אַדְנֵי־כָסֶף׃&nbsp; <b>כו,לג</b>&nbsp;וְנָתַתָּה אֶת־הַפָּרֹכֶת תַּחַת הַקְּרָסִים

וְהֵבֵאתָ שָׁמָּה מִבֵּית לַפָּרֹכֶת אֵת אֲרוֹן הָעֵדוּת וְהִבְדִּילָה

הַפָּרֹכֶת לָכֶם בֵּין הַקֹּדֶשׁ וּבֵין קֹדֶשׁ הַקֳּדָשִׁים׃&nbsp; <b>כו,לד</b>

וְנָתַתָּ אֶת־הַכַּפֹּרֶת עַל אֲרוֹן הָעֵדֻת בְּקֹדֶשׁ הַקֳּדָשִׁים׃&nbsp; <b>כו,לה</b>

וְשַׂמְתָּ אֶת־הַשֻּׁלְחָן מִחוּץ לַפָּרֹכֶת וְאֶת־הַמְּנֹרָה נֹכַח הַשֻּׁלְחָן

עַל צֶלַע הַמִּשְׁכָּן תֵּימָנָה וְהַשֻּׁלְחָן תִּתֵּן עַל־צֶלַע צָפוֹן׃&nbsp; <b>כו,לו</b>

וְעָשִׂיתָ מָסָךְ לְפֶתַח הָאֹהֶל תְּכֵלֶת וְאַרְגָּמָן וְתוֹלַעַת שָׁנִי

וְשֵׁשׁ מָשְׁזָר מַעֲשֵׂה רֹקֵם׃&nbsp; <b>כו,לז</b>&nbsp;וְעָשִׂיתָ לַמָּסָךְ

חֲמִשָּׁה עַמּוּדֵי שִׁטִּים וְצִפִּיתָ אֹתָם זָהָב וָוֵיהֶם זָהָב וְיָצַקְתָּ

לָהֶם חֲמִשָּׁה אַדְנֵי נְחֹשֶׁת׃&nbsp;&nbsp;{ס}</p>
<p><b>כז,א</b>&nbsp;וְעָשִׂיתָ אֶת־הַמִּזְבֵּחַ עֲצֵי שִׁטִּים&nbsp; חָמֵשׁ אַמּוֹת אֹרֶךְ וְחָמֵשׁ אַמּוֹת

רֹחַב רָבוּעַ יִהְיֶה הַמִּזְבֵּחַ וְשָׁלֹשׁ אַמּוֹת קֹמָתוֹ׃&nbsp; <b>כז,ב</b>

וְעָשִׂיתָ קַרְנֹתָיו עַל אַרְבַּע פִּנֹּתָיו מִמֶּנּוּ תִּהְיֶיןָ קַרְנֹתָיו

וְצִפִּיתָ אֹתוֹ נְחֹשֶׁת׃&nbsp; <b>כז,ג</b>&nbsp;וְעָשִׂיתָ סִּירֹתָיו לְדַשְּׁנוֹ

וְיָעָיו וּמִזְרְקֹתָיו וּמִזְלְגֹתָיו וּמַחְתֹּתָיו לְכָל־כֵּלָיו תַּעֲשֶׂה

נְחֹשֶׁת׃&nbsp; <b>כז,ד</b>&nbsp;וְעָשִׂיתָ לּוֹ מִכְבָּר מַעֲשֵׂה רֶשֶׁת נְחֹשֶׁת

וְעָשִׂיתָ עַל־הָרֶשֶׁת אַרְבַּע טַבְּעֹת נְחֹשֶׁת עַל אַרְבַּע

קְצוֹתָיו׃&nbsp; <b>כז,ה</b>&nbsp;וְנָתַתָּה אֹתָהּ תַּחַת כַּרְכֹּב הַמִּזְבֵּחַ

מִלְּמָטָּה וְהָיְתָה הָרֶשֶׁת עַד חֲצִי הַמִּזְבֵּחַ׃&nbsp; <b>כז,ו</b>

וְעָשִׂיתָ בַדִּים לַמִּזְבֵּחַ בַּדֵּי עֲצֵי שִׁטִּים וְצִפִּיתָ אֹתָם

נְחֹשֶׁת׃&nbsp; <b>כז,ז</b>&nbsp;וְהוּבָא אֶת־בַּדָּיו בַּטַּבָּעֹת וְהָיוּ

הַבַּדִּים עַל־שְׁתֵּי צַלְעֹת הַמִּזְבֵּחַ בִּשְׂאֵת אֹתוֹ׃&nbsp; <b>כז,ח</b>

נְבוּב לֻחֹת תַּעֲשֶׂה אֹתוֹ&nbsp; כַּאֲשֶׁר הֶרְאָה אֹתְךָ בָּהָר כֵּן

יַעֲשׂוּ׃&nbsp;&nbsp;{ס}</p>
<p><b>כז,ט</b>&nbsp;וְעָשִׂיתָ אֵת חֲצַר הַמִּשְׁכָּן לִפְאַת נֶגֶב־תֵּימָנָה קְלָעִים לֶחָצֵר שֵׁשׁ מָשְׁזָר

מֵאָה בָאַמָּה אֹרֶךְ לַפֵּאָה הָאֶחָת׃&nbsp; <b>כז,י</b>&nbsp;וְעַמֻּדָיו עֶשְׂרִים

וְאַדְנֵיהֶם עֶשְׂרִים נְחֹשֶׁת וָוֵי הָעַמֻּדִים וַחֲשֻׁקֵיהֶם כָּסֶף׃&nbsp; <b>כז,יא</b>

וְכֵן לִפְאַת צָפוֹן בָּאֹרֶךְ קְלָעִים מֵאָה אֹרֶךְ וְעַמֻּדָו עֶשְׂרִים

וְאַדְנֵיהֶם עֶשְׂרִים נְחֹשֶׁת וָוֵי הָעַמֻּדִים וַחֲשֻׁקֵיהֶם כָּסֶף׃&nbsp; <b>כז,יב</b>

וְרֹחַב הֶחָצֵר לִפְאַת־יָם קְלָעִים חֲמִשִּׁים אַמָּה עַמֻּדֵיהֶם עֲשָׂרָה

וְאַדְנֵיהֶם עֲשָׂרָה׃&nbsp; <b>כז,יג</b>&nbsp;וְרֹחַב הֶחָצֵר לִפְאַת קֵדְמָה

מִזְרָחָה חֲמִשִּׁים אַמָּה׃&nbsp; <b>כז,יד</b>&nbsp;וַחֲמֵשׁ עֶשְׂרֵה אַמָּה

קְלָעִים לַכָּתֵף עַמֻּדֵיהֶם שְׁלֹשָׁה וְאַדְנֵיהֶם שְׁלֹשָׁה׃&nbsp; <b>כז,טו</b>

וְלַכָּתֵף הַשֵּׁנִית חֲמֵשׁ עֶשְׂרֵה קְלָעִים עַמֻּדֵיהֶם שְׁלֹשָׁה

וְאַדְנֵיהֶם שְׁלֹשָׁה׃&nbsp; <b>כז,טז</b>&nbsp;וּלְשַׁעַר הֶחָצֵר מָסָךְ עֶשְׂרִים

אַמָּה תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר מַעֲשֵׂה רֹקֵם

עַמֻּדֵיהֶם אַרְבָּעָה וְאַדְנֵיהֶם אַרְבָּעָה׃&nbsp; <b>כז,יז</b>

כָּל־עַמּוּדֵי הֶחָצֵר סָבִיב מְחֻשָּׁקִים כֶּסֶף וָוֵיהֶם כָּסֶף וְאַדְנֵיהֶם

נְחֹשֶׁת׃&nbsp; <b>כז,יח</b>&nbsp;אֹרֶךְ הֶחָצֵר מֵאָה בָאַמָּה וְרֹחַב חֲמִשִּׁים

בַּחֲמִשִּׁים וְקֹמָה חָמֵשׁ אַמּוֹת שֵׁשׁ מָשְׁזָר וְאַדְנֵיהֶם

נְחֹשֶׁת׃&nbsp; <b>כז,יט</b>&nbsp;לְכֹל כְּלֵי הַמִּשְׁכָּן בְּכֹל עֲבֹדָתוֹ

וְכָל־יְתֵדֹתָיו וְכָל־יִתְדֹת הֶחָצֵר נְחֹשֶׁת׃&nbsp;&nbsp;{ס}</p>
<p><b>כז,כ</b>&nbsp;וְאַתָּה תְּצַוֶּה אֶת־בְּנֵי יִשְׂרָאֵל וְיִקְחוּ אֵלֶיךָ שֶׁמֶן זַיִת זָךְ כָּתִית

לַמָּאוֹר&nbsp; לְהַעֲלֹת נֵר תָּמִיד׃&nbsp; <b>כז,כא</b>&nbsp;בְּאֹהֶל מוֹעֵד

מִחוּץ לַפָּרֹכֶת אֲשֶׁר עַל־הָעֵדֻת יַעֲרֹךְ אֹתוֹ אַהֲרֹן וּבָנָיו מֵעֶרֶב

עַד־בֹּקֶר לִפְנֵי יְהוָה&nbsp; חֻקַּת עוֹלָם לְדֹרֹתָם מֵאֵת בְּנֵי

יִשְׂרָאֵל׃&nbsp;&nbsp;{ס}</p>
<p><b>כח,א</b>&nbsp;וְאַתָּה הַקְרֵב אֵלֶיךָ אֶת־אַהֲרֹן אָחִיךָ וְאֶת־בָּנָיו אִתּוֹ מִתּוֹךְ בְּנֵי

יִשְׂרָאֵל לְכַהֲנוֹ־לִי&nbsp; אַהֲרֹן נָדָב וַאֲבִיהוּא אֶלְעָזָר וְאִיתָמָר

בְּנֵי אַהֲרֹן׃&nbsp; <b>כח,ב</b>&nbsp;וְעָשִׂיתָ בִגְדֵי־קֹדֶשׁ לְאַהֲרֹן אָחִיךָ

לְכָבוֹד וּלְתִפְאָרֶת׃&nbsp; <b>כח,ג</b>&nbsp;וְאַתָּה תְּדַבֵּר

אֶל־כָּל־חַכְמֵי־לֵב אֲשֶׁר מִלֵּאתִיו רוּחַ חָכְמָה וְעָשׂוּ אֶת־בִּגְדֵי

אַהֲרֹן לְקַדְּשׁוֹ לְכַהֲנוֹ־לִי׃&nbsp; <b>כח,ד</b>&nbsp;וְאֵלֶּה הַבְּגָדִים

אֲשֶׁר יַעֲשׂוּ חֹשֶׁן וְאֵפוֹד וּמְעִיל וּכְתֹנֶת תַּשְׁבֵּץ מִצְנֶפֶת

וְאַבְנֵט וְעָשׂוּ בִגְדֵי־קֹדֶשׁ לְאַהֲרֹן אָחִיךָ וּלְבָנָיו

לְכַהֲנוֹ־לִי׃&nbsp; <b>כח,ה</b>&nbsp;וְהֵם יִקְחוּ אֶת־הַזָּהָב וְאֶת־הַתְּכֵלֶת

וְאֶת־הָאַרְגָּמָן וְאֶת־תּוֹלַעַת הַשָּׁנִי וְאֶת־הַשֵּׁשׁ׃&nbsp;&nbsp;{פ}</p>
<p><b>כח,ו</b>&nbsp;וְעָשׂוּ אֶת־הָאֵפֹד&nbsp; זָהָב תְּכֵלֶת וְאַרְגָּמָן תּוֹלַעַת שָׁנִי וְשֵׁשׁ מָשְׁזָר

מַעֲשֵׂה חֹשֵׁב׃&nbsp; <b>כח,ז</b>&nbsp;שְׁתֵּי כְתֵפֹת חֹבְרֹת יִהְיֶה־לּוֹ

אֶל־שְׁנֵי קְצוֹתָיו וְחֻבָּר׃&nbsp; <b>כח,ח</b>&nbsp;וְחֵשֶׁב אֲפֻדָּתוֹ אֲשֶׁר

עָלָיו כְּמַעֲשֵׂהוּ מִמֶּנּוּ יִהְיֶה&nbsp; זָהָב תְּכֵלֶת וְאַרְגָּמָן

וְתוֹלַעַת שָׁנִי וְשֵׁשׁ מָשְׁזָר׃&nbsp; <b>כח,ט</b>&nbsp;וְלָקַחְתָּ אֶת־שְׁתֵּי

אַבְנֵי־שֹׁהַם וּפִתַּחְתָּ עֲלֵיהֶם שְׁמוֹת בְּנֵי יִשְׂרָאֵל׃&nbsp; <b>כח,י</b>

שִׁשָּׁה מִשְּׁמֹתָם עַל הָאֶבֶן הָאֶחָת וְאֶת־שְׁמוֹת הַשִּׁשָּׁה הַנּוֹתָרִים

עַל־הָאֶבֶן הַשֵּׁנִית כְּתוֹלְדֹתָם׃&nbsp; <b>כח,יא</b>&nbsp;מַעֲשֵׂה חָרַשׁ אֶבֶן

פִּתּוּחֵי חֹתָם תְּפַתַּח אֶת־שְׁתֵּי הָאֲבָנִים עַל־שְׁמֹת בְּנֵי יִשְׂרָאֵל

מֻסַבֹּת מִשְׁבְּצוֹת זָהָב תַּעֲשֶׂה אֹתָם׃&nbsp; <b>כח,יב</b>&nbsp;וְשַׂמְתָּ

אֶת־שְׁתֵּי הָאֲבָנִים עַל כִּתְפֹת הָאֵפֹד אַבְנֵי זִכָּרֹן לִבְנֵי יִשְׂרָאֵל

וְנָשָׂא אַהֲרֹן אֶת־שְׁמוֹתָם לִפְנֵי יְהוָה עַל־שְׁתֵּי כְתֵפָיו

לְזִכָּרֹן׃&nbsp;&nbsp;{ס}</p>
<p><b>כח,יג</b>&nbsp;וְעָשִׂיתָ מִשְׁבְּצֹת זָהָב׃&nbsp; <b>כח,יד</b>&nbsp;וּשְׁתֵּי שַׁרְשְׁרֹת זָהָב טָהוֹר

מִגְבָּלֹת תַּעֲשֶׂה אֹתָם מַעֲשֵׂה עֲבֹת וְנָתַתָּה אֶת־שַׁרְשְׁרֹת הָעֲבֹתֹת

עַל־הַמִּשְׁבְּצֹת׃&nbsp;&nbsp;{ס}</p>
<p><b>כח,טו</b>&nbsp;וְעָשִׂיתָ חֹשֶׁן מִשְׁפָּט מַעֲשֵׂה חֹשֵׁב כְּמַעֲשֵׂה אֵפֹד תַּעֲשֶׂנּוּ זָהָב תְּכֵלֶת

וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר תַּעֲשֶׂה אֹתוֹ׃&nbsp; <b>כח,טז</b>

רָבוּעַ יִהְיֶה כָּפוּל זֶרֶת אָרְכּוֹ וְזֶרֶת רָחְבּוֹ׃&nbsp; <b>כח,יז</b>

וּמִלֵּאתָ בוֹ מִלֻּאַת אֶבֶן אַרְבָּעָה טוּרִים אָבֶן&nbsp; טוּר אֹדֶם

פִּטְדָה וּבָרֶקֶת הַטּוּר הָאֶחָד׃&nbsp; <b>כח,יח</b>&nbsp;וְהַטּוּר הַשֵּׁנִי

נֹפֶךְ סַפִּיר וְיָהֲלֹם׃&nbsp; <b>כח,יט</b>&nbsp;וְהַטּוּר הַשְּׁלִישִׁי לֶשֶׁם

שְׁבוֹ וְאַחְלָמָה׃&nbsp; <b>כח,כ</b>&nbsp;וְהַטּוּר הָרְבִיעִי תַּרְשִׁישׁ וְשֹׁהַם

וְיָשְׁפֵה מְשֻׁבָּצִים זָהָב יִהְיוּ בְּמִלּוּאֹתָם׃&nbsp; <b>כח,כא</b>

וְהָאֲבָנִים תִּהְיֶיןָ עַל־שְׁמֹת בְּנֵי־יִשְׂרָאֵל שְׁתֵּים עֶשְׂרֵה

עַל־שְׁמֹתָם פִּתּוּחֵי חוֹתָם אִישׁ עַל־שְׁמוֹ תִּהְיֶיןָ לִשְׁנֵי עָשָׂר

שָׁבֶט׃&nbsp; <b>כח,כב</b>&nbsp;וְעָשִׂיתָ עַל־הַחֹשֶׁן שַׁרְשֹׁת גַּבְלֻת מַעֲשֵׂה

עֲבֹת זָהָב טָהוֹר׃&nbsp; <b>כח,כג</b>&nbsp;וְעָשִׂיתָ עַל־הַחֹשֶׁן שְׁתֵּי

טַבְּעוֹת זָהָב וְנָתַתָּ אֶת־שְׁתֵּי הַטַּבָּעוֹת עַל־שְׁנֵי קְצוֹת

הַחֹשֶׁן׃&nbsp; <b>כח,כד</b>&nbsp;וְנָתַתָּה אֶת־שְׁתֵּי עֲבֹתֹת הַזָּהָב

עַל־שְׁתֵּי הַטַּבָּעֹת אֶל־קְצוֹת הַחֹשֶׁן׃&nbsp; <b>כח,כה</b>&nbsp;וְאֵת שְׁתֵּי

קְצוֹת שְׁתֵּי הָעֲבֹתֹת תִּתֵּן עַל־שְׁתֵּי הַמִּשְׁבְּצוֹת וְנָתַתָּה

עַל־כִּתְפוֹת הָאֵפֹד אֶל־מוּל פָּנָיו׃&nbsp; <b>כח,כו</b>&nbsp;וְעָשִׂיתָ שְׁתֵּי

טַבְּעוֹת זָהָב וְשַׂמְתָּ אֹתָם עַל־שְׁנֵי קְצוֹת הַחֹשֶׁן עַל־שְׂפָתוֹ אֲשֶׁר

אֶל־עֵבֶר הָאֵפֹד בָּיְתָה׃&nbsp; <b>כח,כז</b>&nbsp;וְעָשִׂיתָ שְׁתֵּי טַבְּעוֹת

זָהָב וְנָתַתָּה אֹתָם עַל־שְׁתֵּי כִתְפוֹת הָאֵפוֹד מִלְּמַטָּה מִמּוּל

פָּנָיו לְעֻמַּת מַחְבַּרְתּוֹ מִמַּעַל לְחֵשֶׁב הָאֵפוֹד׃&nbsp; <b>כח,כח</b>

וְיִרְכְּסוּ אֶת־הַחֹשֶׁן מִטַּבְּעֹתָו אֶל־טַבְּעֹת הָאֵפוֹד בִּפְתִיל

תְּכֵלֶת לִהְיוֹת עַל־חֵשֶׁב הָאֵפוֹד וְלֹא־יִזַּח הַחֹשֶׁן מֵעַל

הָאֵפוֹד׃&nbsp; <b>כח,כט</b>&nbsp;וְנָשָׂא אַהֲרֹן אֶת־שְׁמוֹת בְּנֵי־יִשְׂרָאֵל

בְּחֹשֶׁן הַמִּשְׁפָּט עַל־לִבּוֹ בְּבֹאוֹ אֶל־הַקֹּדֶשׁ&nbsp; לְזִכָּרֹן

לִפְנֵי־יְהוָה תָּמִיד׃&nbsp; <b>כח,ל</b>&nbsp;וְנָתַתָּ אֶל־חֹשֶׁן הַמִּשְׁפָּט

אֶת־הָאוּרִים וְאֶת־הַתֻּמִּים וְהָיוּ עַל־לֵב אַהֲרֹן בְּבֹאוֹ לִפְנֵי יְהוָה

וְנָשָׂא אַהֲרֹן אֶת־מִשְׁפַּט בְּנֵי־יִשְׂרָאֵל עַל־לִבּוֹ לִפְנֵי יְהוָה

תָּמִיד׃&nbsp;&nbsp;{ס}</p>
<p><b>כח,לא</b>&nbsp;וְעָשִׂיתָ אֶת־מְעִיל הָאֵפוֹד כְּלִיל תְּכֵלֶת׃&nbsp; <b>כח,לב</b>&nbsp;וְהָיָה פִי־רֹאשׁוֹ

בְּתוֹכוֹ שָׂפָה יִהְיֶה לְפִיו סָבִיב מַעֲשֵׂה אֹרֵג כְּפִי תַחְרָא

יִהְיֶה־לּוֹ לֹא יִקָּרֵעַ׃&nbsp; <b>כח,לג</b>&nbsp;וְעָשִׂיתָ עַל־שׁוּלָיו רִמֹּנֵי

תְּכֵלֶת וְאַרְגָּמָן וְתוֹלַעַת שָׁנִי עַל־שׁוּלָיו סָבִיב וּפַעֲמֹנֵי זָהָב

בְּתוֹכָם סָבִיב׃&nbsp; <b>כח,לד</b>&nbsp;פַּעֲמֹן זָהָב וְרִמּוֹן פַּעֲמֹן זָהָב

וְרִמּוֹן עַל־שׁוּלֵי הַמְּעִיל סָבִיב׃&nbsp; <b>כח,לה</b>&nbsp;וְהָיָה עַל־אַהֲרֹן

לְשָׁרֵת וְנִשְׁמַע קוֹלוֹ בְּבֹאוֹ אֶל־הַקֹּדֶשׁ לִפְנֵי יְהוָה וּבְצֵאתוֹ

וְלֹא יָמוּת׃&nbsp;&nbsp;{ס}</p>
<p><b>כח,לו</b>&nbsp;וְעָשִׂיתָ צִּיץ זָהָב טָהוֹר וּפִתַּחְתָּ עָלָיו פִּתּוּחֵי חֹתָם קֹדֶשׁ לַיהוָה׃&nbsp; <b>כח,לז</b>

וְשַׂמְתָּ אֹתוֹ עַל־פְּתִיל תְּכֵלֶת וְהָיָה עַל־הַמִּצְנָפֶת אֶל־מוּל

פְּנֵי־הַמִּצְנֶפֶת יִהְיֶה׃&nbsp; <b>כח,לח</b>&nbsp;וְהָיָה עַל־מֵצַח אַהֲרֹן

וְנָשָׂא אַהֲרֹן אֶת־עֲו‍ֹן הַקֳּדָשִׁים אֲשֶׁר יַקְדִּישׁוּ בְּנֵי יִשְׂרָאֵל

לְכָל־מַתְּנֹת קָדְשֵׁיהֶם וְהָיָה עַל־מִצְחוֹ תָּמִיד לְרָצוֹן לָהֶם לִפְנֵי

יְהוָה׃&nbsp; <b>כח,לט</b>&nbsp;וְשִׁבַּצְתָּ הַכְּתֹנֶת שֵׁשׁ וְעָשִׂיתָ מִצְנֶפֶת

שֵׁשׁ וְאַבְנֵט תַּעֲשֶׂה מַעֲשֵׂה רֹקֵם׃&nbsp; <b>כח,מ</b>&nbsp;וְלִבְנֵי אַהֲרֹן

תַּעֲשֶׂה כֻתֳּנֹת וְעָשִׂיתָ לָהֶם אַבְנֵטִים וּמִגְבָּעוֹת תַּעֲשֶׂה לָהֶם

לְכָבוֹד וּלְתִפְאָרֶת׃&nbsp; <b>כח,מא</b>&nbsp;וְהִלְבַּשְׁתָּ אֹתָם אֶת־אַהֲרֹן

אָחִיךָ וְאֶת־בָּנָיו אִתּוֹ וּמָשַׁחְתָּ אֹתָם וּמִלֵּאתָ אֶת־יָדָם

וְקִדַּשְׁתָּ אֹתָם וְכִהֲנוּ לִי׃&nbsp; <b>כח,מב</b>&nbsp;וַעֲשֵׂה לָהֶם

מִכְנְסֵי־בָד לְכַסּוֹת בְּשַׂר עֶרְוָה מִמָּתְנַיִם וְעַד־יְרֵכַיִם

יִהְיוּ׃&nbsp; <b>כח,מג</b>&nbsp;וְהָיוּ עַל־אַהֲרֹן וְעַל־בָּנָיו בְּבֹאָם

אֶל־אֹהֶל מוֹעֵד אוֹ בְגִשְׁתָּם אֶל־הַמִּזְבֵּחַ לְשָׁרֵת בַּקֹּדֶשׁ

וְלֹא־יִשְׂאוּ עָו‍ֹן וָמֵתוּ&nbsp; חֻקַּת עוֹלָם לוֹ וּלְזַרְעוֹ

אַחֲרָיו׃&nbsp;&nbsp;{ס}</p>
<p><b>כט,א</b>&nbsp;וְזֶה הַדָּבָר אֲשֶׁר־תַּעֲשֶׂה לָהֶם לְקַדֵּשׁ אֹתָם לְכַהֵן לִי&nbsp; לְקַח פַּר

אֶחָד בֶּן־בָּקָר וְאֵילִם שְׁנַיִם תְּמִימִם׃&nbsp; <b>כט,ב</b>&nbsp;וְלֶחֶם

מַצּוֹת וְחַלֹּת מַצֹּת בְּלוּלֹת בַּשֶּׁמֶן וּרְקִיקֵי מַצּוֹת מְשֻׁחִים

בַּשָּׁמֶן סֹלֶת חִטִּים תַּעֲשֶׂה אֹתָם׃&nbsp; <b>כט,ג</b>&nbsp;וְנָתַתָּ אוֹתָם

עַל־סַל אֶחָד וְהִקְרַבְתָּ אֹתָם בַּסָּל וְאֶת־הַפָּר וְאֵת שְׁנֵי

הָאֵילִם׃&nbsp; <b>כט,ד</b>&nbsp;וְאֶת־אַהֲרֹן וְאֶת־בָּנָיו תַּקְרִיב אֶל־פֶּתַח

אֹהֶל מוֹעֵד וְרָחַצְתָּ אֹתָם בַּמָּיִם׃&nbsp; <b>כט,ה</b>&nbsp;וְלָקַחְתָּ אֶת־הַבְּגָדִים

וְהִלְבַּשְׁתָּ אֶת־אַהֲרֹן אֶת־הַכֻּתֹּנֶת וְאֵת מְעִיל הָאֵפֹד וְאֶת־הָאֵפֹד

וְאֶת־הַחֹשֶׁן וְאָפַדְתָּ לוֹ בְּחֵשֶׁב הָאֵפֹד׃&nbsp; <b>כט,ו</b>&nbsp;וְשַׂמְתָּ

הַמִּצְנֶפֶת עַל־רֹאשׁוֹ וְנָתַתָּ אֶת־נֵזֶר הַקֹּדֶשׁ עַל־הַמִּצְנָפֶת׃&nbsp; <b>כט,ז</b>

וְלָקַחְתָּ אֶת־שֶׁמֶן הַמִּשְׁחָה וְיָצַקְתָּ עַל־רֹאשׁוֹ וּמָשַׁחְתָּ

אֹתוֹ׃&nbsp; <b>כט,ח</b>&nbsp;וְאֶת־בָּנָיו תַּקְרִיב וְהִלְבַּשְׁתָּם

כֻּתֳּנֹת׃&nbsp; <b>כט,ט</b>&nbsp;וְחָגַרְתָּ אֹתָם אַבְנֵט אַהֲרֹן וּבָנָיו

וְחָבַשְׁתָּ לָהֶם מִגְבָּעֹת וְהָיְתָה לָהֶם כְּהֻנָּה לְחֻקַּת עוֹלָם

וּמִלֵּאתָ יַד־אַהֲרֹן וְיַד־בָּנָיו׃&nbsp; <b>כט,י</b>&nbsp;וְהִקְרַבְתָּ

אֶת־הַפָּר לִפְנֵי אֹהֶל מוֹעֵד וְסָמַךְ אַהֲרֹן וּבָנָיו אֶת־יְדֵיהֶם

עַל־רֹאשׁ הַפָּר׃&nbsp; <b>כט,יא</b>&nbsp;וְשָׁחַטְתָּ אֶת־הַפָּר לִפְנֵי יְהוָה

פֶּתַח אֹהֶל מוֹעֵד׃&nbsp; <b>כט,יב</b>&nbsp;וְלָקַחְתָּ מִדַּם הַפָּר וְנָתַתָּה עַל־קַרְנֹת

הַמִּזְבֵּחַ בְּאֶצְבָּעֶךָ וְאֶת־כָּל־הַדָּם תִּשְׁפֹּךְ אֶל־יְסוֹד

הַמִּזְבֵּחַ׃&nbsp; <b>כט,יג</b>&nbsp;וְלָקַחְתָּ אֶת־כָּל־הַחֵלֶב הַמְכַסֶּה

אֶת־הַקֶּרֶב וְאֵת הַיֹּתֶרֶת עַל־הַכָּבֵד וְאֵת שְׁתֵּי הַכְּלָיֹת

וְאֶת־הַחֵלֶב אֲשֶׁר עֲלֵיהֶן וְהִקְטַרְתָּ הַמִּזְבֵּחָה׃&nbsp; <b>כט,יד</b>

וְאֶת־בְּשַׂר הַפָּר וְאֶת־עֹרוֹ וְאֶת־פִּרְשׁוֹ תִּשְׂרֹף בָּאֵשׁ מִחוּץ

לַמַּחֲנֶה&nbsp; חַטָּאת הוּא׃&nbsp; <b>כט,טו</b>&nbsp;וְאֶת־הָאַיִל הָאֶחָד תִּקָּח

וְסָמְכוּ אַהֲרֹן וּבָנָיו אֶת־יְדֵיהֶם עַל־רֹאשׁ הָאָיִל׃&nbsp; <b>כט,טז</b>

וְשָׁחַטְתָּ אֶת־הָאָיִל וְלָקַחְתָּ אֶת־דָּמוֹ וְזָרַקְתָּ עַל־הַמִּזְבֵּחַ

סָבִיב׃&nbsp; <b>כט,יז</b>&nbsp;וְאֶת־הָאַיִל תְּנַתֵּחַ לִנְתָחָיו וְרָחַצְתָּ

קִרְבּוֹ וּכְרָעָיו וְנָתַתָּ עַל־נְתָחָיו וְעַל־רֹאשׁוֹ׃&nbsp; <b>כט,יח</b>

וְהִקְטַרְתָּ אֶת־כָּל־הָאַיִל הַמִּזְבֵּחָה עֹלָה הוּא לַיהוָה רֵיחַ נִיחוֹחַ

אִשֶּׁה לַיהוָה הוּא׃&nbsp; <b>כט,יט</b>&nbsp;וְלָקַחְתָּ אֵת הָאַיִל הַשֵּׁנִי

וְסָמַךְ אַהֲרֹן וּבָנָיו אֶת־יְדֵיהֶם עַל־רֹאשׁ הָאָיִל׃&nbsp; <b>כט,כ</b>

וְשָׁחַטְתָּ אֶת־הָאַיִל וְלָקַחְתָּ מִדָּמוֹ וְנָתַתָּה עַל־תְּנוּךְ אֹזֶן

אַהֲרֹן וְעַל־תְּנוּךְ אֹזֶן בָּנָיו הַיְמָנִית וְעַל־בֹּהֶן יָדָם הַיְמָנִית

וְעַל־בֹּהֶן רַגְלָם הַיְמָנִית וְזָרַקְתָּ אֶת־הַדָּם עַל־הַמִּזְבֵּחַ

סָבִיב׃&nbsp; <b>כט,כא</b>&nbsp;וְלָקַחְתָּ מִן־הַדָּם אֲשֶׁר עַל־הַמִּזְבֵּחַ

וּמִשֶּׁמֶן הַמִּשְׁחָה וְהִזֵּיתָ עַל־אַהֲרֹן וְעַל־בְּגָדָיו וְעַל־בָּנָיו

וְעַל־בִּגְדֵי בָנָיו אִתּוֹ וְקָדַשׁ הוּא וּבְגָדָיו וּבָנָיו וּבִגְדֵי בָנָיו

אִתּוֹ׃&nbsp; <b>כט,כב</b>&nbsp;וְלָקַחְתָּ מִן־הָאַיִל הַחֵלֶב וְהָאַלְיָה

וְאֶת־הַחֵלֶב הַמְכַסֶּה אֶת־הַקֶּרֶב וְאֵת יֹתֶרֶת הַכָּבֵד וְאֵת שְׁתֵּי

הַכְּלָיֹת וְאֶת־הַחֵלֶב אֲשֶׁר עֲלֵיהֶן וְאֵת שׁוֹק הַיָּמִין&nbsp; כִּי אֵיל

מִלֻּאִים הוּא׃&nbsp; <b>כט,כג</b>&nbsp;וְכִכַּר לֶחֶם אַחַת וְחַלַּת לֶחֶם שֶׁמֶן

אַחַת וְרָקִיק אֶחָד&nbsp; מִסַּל הַמַּצּוֹת אֲשֶׁר לִפְנֵי יְהוָה׃&nbsp; <b>כט,כד</b>

וְשַׂמְתָּ הַכֹּל עַל כַּפֵּי אַהֲרֹן וְעַל כַּפֵּי בָנָיו וְהֵנַפְתָּ אֹתָם

תְּנוּפָה לִפְנֵי יְהוָה׃&nbsp; <b>כט,כה</b>&nbsp;וְלָקַחְתָּ אֹתָם מִיָּדָם

וְהִקְטַרְתָּ הַמִּזְבֵּחָה עַל־הָעֹלָה לְרֵיחַ נִיחוֹחַ לִפְנֵי יְהוָה אִשֶּׁה

הוּא לַיהוָה׃&nbsp; <b>כט,כו</b>&nbsp;וְלָקַחְתָּ אֶת־הֶחָזֶה מֵאֵיל הַמִּלֻּאִים

אֲשֶׁר לְאַהֲרֹן וְהֵנַפְתָּ אֹתוֹ תְּנוּפָה לִפְנֵי יְהוָה וְהָיָה לְךָ

לְמָנָה׃&nbsp; <b>כט,כז</b>&nbsp;וְקִדַּשְׁתָּ אֵת חֲזֵה הַתְּנוּפָה וְאֵת שׁוֹק

הַתְּרוּמָה אֲשֶׁר הוּנַף וַאֲשֶׁר הוּרָם&nbsp; מֵאֵיל הַמִּלֻּאִים מֵאֲשֶׁר

לְאַהֲרֹן וּמֵאֲשֶׁר לְבָנָיו׃&nbsp; <b>כט,כח</b>&nbsp;וְהָיָה לְאַהֲרֹן וּלְבָנָיו

לְחָק־עוֹלָם מֵאֵת בְּנֵי יִשְׂרָאֵל כִּי תְרוּמָה הוּא וּתְרוּמָה יִהְיֶה

מֵאֵת בְּנֵי־יִשְׂרָאֵל מִזִּבְחֵי שַׁלְמֵיהֶם תְּרוּמָתָם לַיהוָה׃&nbsp; <b>כט,כט</b>

וּבִגְדֵי הַקֹּדֶשׁ אֲשֶׁר לְאַהֲרֹן יִהְיוּ לְבָנָיו אַחֲרָיו לְמָשְׁחָה בָהֶם

וּלְמַלֵּא־בָם אֶת־יָדָם׃&nbsp; <b>כט,ל</b>&nbsp;שִׁבְעַת יָמִים יִלְבָּשָׁם

הַכֹּהֵן תַּחְתָּיו מִבָּנָיו&nbsp; אֲשֶׁר יָבֹא אֶל־אֹהֶל מוֹעֵד לְשָׁרֵת

בַּקֹּדֶשׁ׃&nbsp; <b>כט,לא</b>&nbsp;וְאֵת אֵיל הַמִּלֻּאִים תִּקָּח וּבִשַּׁלְתָּ

אֶת־בְּשָׂרוֹ בְּמָקֹם קָדֹשׁ׃&nbsp; <b>כט,לב</b>&nbsp;וְאָכַל אַהֲרֹן וּבָנָיו

אֶת־בְּשַׂר הָאַיִל וְאֶת־הַלֶּחֶם אֲשֶׁר בַּסָּל פֶּתַח אֹהֶל מוֹעֵד׃&nbsp; <b>כט,לג</b>

וְאָכְלוּ אֹתָם אֲשֶׁר כֻּפַּר בָּהֶם לְמַלֵּא אֶת־יָדָם לְקַדֵּשׁ אֹתָם וְזָר

לֹא־יֹאכַל כִּי־קֹדֶשׁ הֵם׃&nbsp; <b>כט,לד</b>&nbsp;וְאִם־יִוָּתֵר מִבְּשַׂר

הַמִּלֻּאִים וּמִן־הַלֶּחֶם עַד־הַבֹּקֶר&nbsp; וְשָׂרַפְתָּ אֶת־הַנּוֹתָר

בָּאֵשׁ לֹא יֵאָכֵל כִּי־קֹדֶשׁ הוּא׃&nbsp; <b>כט,לה</b>&nbsp;וְעָשִׂיתָ לְאַהֲרֹן

וּלְבָנָיו כָּכָה כְּכֹל אֲשֶׁר־צִוִּיתִי אֹתָכָה שִׁבְעַת יָמִים תְּמַלֵּא

יָדָם׃&nbsp; <b>כט,לו</b>&nbsp;וּפַר חַטָּאת תַּעֲשֶׂה לַיּוֹם עַל־הַכִּפֻּרִים

וְחִטֵּאתָ עַל־הַמִּזְבֵּחַ בְּכַפֶּרְךָ עָלָיו וּמָשַׁחְתָּ אֹתוֹ

לְקַדְּשׁוֹ׃&nbsp; <b>כט,לז</b>&nbsp;שִׁבְעַת יָמִים תְּכַפֵּר עַל־הַמִּזְבֵּחַ

וְקִדַּשְׁתָּ אֹתוֹ וְהָיָה הַמִּזְבֵּחַ קֹדֶשׁ קָדָשִׁים כָּל־הַנֹּגֵעַ

בַּמִּזְבֵּחַ יִקְדָּשׁ׃&nbsp;&nbsp;{ס}</p>
<p><b>כט,לח</b>&nbsp;וְזֶה אֲשֶׁר תַּעֲשֶׂה עַל־הַמִּזְבֵּחַ&nbsp; כְּבָשִׂים בְּנֵי־שָׁנָה שְׁנַיִם לַיּוֹם

תָּמִיד׃&nbsp; <b>כט,לט</b>&nbsp;אֶת־הַכֶּבֶשׂ הָאֶחָד תַּעֲשֶׂה בַבֹּקֶר וְאֵת

הַכֶּבֶשׂ הַשֵּׁנִי תַּעֲשֶׂה בֵּין הָעַרְבָּיִם׃&nbsp; <b>כט,מ</b>&nbsp;וְעִשָּׂרֹן

סֹלֶת בָּלוּל בְּשֶׁמֶן כָּתִית רֶבַע הַהִין וְנֵסֶךְ רְבִיעִת הַהִין יָיִן

לַכֶּבֶשׂ הָאֶחָד׃&nbsp; <b>כט,מא</b>&nbsp;וְאֵת הַכֶּבֶשׂ הַשֵּׁנִי תַּעֲשֶׂה בֵּין

הָעַרְבָּיִם&nbsp; כְּמִנְחַת הַבֹּקֶר וּכְנִסְכָּהּ תַּעֲשֶׂה־לָּהּ לְרֵיחַ

נִיחֹחַ אִשֶּׁה לַיהוָה׃&nbsp; <b>כט,מב</b>&nbsp;עֹלַת תָּמִיד לְדֹרֹתֵיכֶם פֶּתַח

אֹהֶל־מוֹעֵד לִפְנֵי יְהוָה אֲשֶׁר אִוָּעֵד לָכֶם שָׁמָּה לְדַבֵּר אֵלֶיךָ

שָׁם׃&nbsp; <b>כט,מג</b>&nbsp;וְנֹעַדְתִּי שָׁמָּה לִבְנֵי יִשְׂרָאֵל וְנִקְדַּשׁ

בִּכְבֹדִי׃&nbsp; <b>כט,מד</b>&nbsp;וְקִדַּשְׁתִּי אֶת־אֹהֶל מוֹעֵד

וְאֶת־הַמִּזְבֵּחַ וְאֶת־אַהֲרֹן וְאֶת־בָּנָיו אֲקַדֵּשׁ לְכַהֵן לִי׃&nbsp; <b>כט,מה</b>

וְשָׁכַנְתִּי בְּתוֹךְ בְּנֵי יִשְׂרָאֵל וְהָיִיתִי לָהֶם לֵאלֹהִים׃&nbsp; <b>כט,מו</b>

וְיָדְעוּ כִּי אֲנִי יְהוָה אֱלֹהֵיהֶם אֲשֶׁר הוֹצֵאתִי אֹתָם מֵאֶרֶץ מִצְרַיִם

לְשָׁכְנִי בְתוֹכָם&nbsp; אֲנִי יְהוָה אֱלֹהֵיהֶם׃&nbsp;&nbsp;{פ}</p>
<p><b>ל,א</b>&nbsp;וְעָשִׂיתָ מִזְבֵּחַ מִקְטַר קְטֹרֶת עֲצֵי שִׁטִּים תַּעֲשֶׂה אֹתוֹ׃&nbsp; <b>ל,ב</b>

אַמָּה אָרְכּוֹ וְאַמָּה רָחְבּוֹ רָבוּעַ יִהְיֶה וְאַמָּתַיִם קֹמָתוֹ

מִמֶּנּוּ קַרְנֹתָיו׃&nbsp; <b>ל,ג</b>&nbsp;וְצִפִּיתָ אֹתוֹ זָהָב טָהוֹר

אֶת־גַּגּוֹ וְאֶת־קִירֹתָיו סָבִיב וְאֶת־קַרְנֹתָיו וְעָשִׂיתָ לּוֹ זֵר זָהָב

סָבִיב׃&nbsp; <b>ל,ד</b>&nbsp;וּשְׁתֵּי טַבְּעֹת זָהָב תַּעֲשֶׂה־לּוֹ מִתַּחַת

לְזֵרוֹ עַל שְׁתֵּי צַלְעֹתָיו תַּעֲשֶׂה עַל־שְׁנֵי צִדָּיו וְהָיָה לְבָתִּים

לְבַדִּים לָשֵׂאת אֹתוֹ בָּהֵמָּה׃&nbsp; <b>ל,ה</b>&nbsp;וְעָשִׂיתָ אֶת־הַבַּדִּים

עֲצֵי שִׁטִּים וְצִפִּיתָ אֹתָם זָהָב׃&nbsp; <b>ל,ו</b>&nbsp;וְנָתַתָּה אֹתוֹ

לִפְנֵי הַפָּרֹכֶת אֲשֶׁר עַל־אֲרֹן הָעֵדֻת לִפְנֵי הַכַּפֹּרֶת אֲשֶׁר

עַל־הָעֵדֻת אֲשֶׁר אִוָּעֵד לְךָ שָׁמָּה׃&nbsp; <b>ל,ז</b>&nbsp;וְהִקְטִיר עָלָיו

אַהֲרֹן קְטֹרֶת סַמִּים בַּבֹּקֶר בַּבֹּקֶר בְּהֵיטִיבוֹ אֶת־הַנֵּרֹת

יַקְטִירֶנָּה׃&nbsp; <b>ל,ח</b>&nbsp;וּבְהַעֲלֹת אַהֲרֹן אֶת־הַנֵּרֹת בֵּין

הָעַרְבַּיִם יַקְטִירֶנָּה קְטֹרֶת תָּמִיד לִפְנֵי יְהוָה לְדֹרֹתֵיכֶם׃&nbsp; <b>ל,ט</b>

לֹא־תַעֲלוּ עָלָיו קְטֹרֶת זָרָה וְעֹלָה וּמִנְחָה וְנֵסֶךְ לֹא תִסְּכוּ

עָלָיו׃&nbsp; <b>ל,י</b>&nbsp;וְכִפֶּר אַהֲרֹן עַל־קַרְנֹתָיו אַחַת בַּשָּׁנָה&nbsp;

מִדַּם חַטַּאת הַכִּפֻּרִים אַחַת בַּשָּׁנָה יְכַפֵּר עָלָיו לְדֹרֹתֵיכֶם

קֹדֶשׁ־קָדָשִׁים הוּא לַיהוָה׃&nbsp;&nbsp;{פ}</p>
<p><b>ל,יא</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>ל,יב</b>&nbsp;כִּי תִשָּׂא אֶת־רֹאשׁ

בְּנֵי־יִשְׂרָאֵל לִפְקֻדֵיהֶם וְנָתְנוּ אִישׁ כֹּפֶר נַפְשׁוֹ לַיהוָה בִּפְקֹד

אֹתָם וְלֹא־יִהְיֶה בָהֶם נֶגֶף בִּפְקֹד אֹתָם׃&nbsp; <b>ל,יג</b>&nbsp;זֶה יִתְּנוּ

כָּל־הָעֹבֵר עַל־הַפְּקֻדִים מַחֲצִית הַשֶּׁקֶל בְּשֶׁקֶל הַקֹּדֶשׁ&nbsp;

עֶשְׂרִים גֵּרָה הַשֶּׁקֶל מַחֲצִית הַשֶּׁקֶל תְּרוּמָה לַיהוָה׃&nbsp; <b>ל,יד</b>

כֹּל הָעֹבֵר עַל־הַפְּקֻדִים מִבֶּן עֶשְׂרִים שָׁנָה וָמָעְלָה יִתֵּן תְּרוּמַת

יְהוָה׃&nbsp; <b>ל,טו</b>&nbsp;הֶעָשִׁיר לֹא־יַרְבֶּה וְהַדַּל לֹא יַמְעִיט

מִמַּחֲצִית הַשָּׁקֶל לָתֵת אֶת־תְּרוּמַת יְהוָה לְכַפֵּר

עַל־נַפְשֹׁתֵיכֶם׃&nbsp; <b>ל,טז</b>&nbsp;וְלָקַחְתָּ אֶת־כֶּסֶף הַכִּפֻּרִים מֵאֵת

בְּנֵי יִשְׂרָאֵל וְנָתַתָּ אֹתוֹ עַל־עֲבֹדַת אֹהֶל מוֹעֵד וְהָיָה לִבְנֵי

יִשְׂרָאֵל לְזִכָּרוֹן לִפְנֵי יְהוָה לְכַפֵּר עַל־נַפְשֹׁתֵיכֶם׃&nbsp;&nbsp;{פ}</p>
<p><b>ל,יז</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>ל,יח</b>&nbsp;וְעָשִׂיתָ כִּיּוֹר נְחֹשֶׁת

וְכַנּוֹ נְחֹשֶׁת לְרָחְצָה וְנָתַתָּ אֹתוֹ בֵּין־אֹהֶל מוֹעֵד וּבֵין

הַמִּזְבֵּחַ וְנָתַתָּ שָׁמָּה מָיִם׃&nbsp; <b>ל,יט</b>&nbsp;וְרָחֲצוּ אַהֲרֹן

וּבָנָיו מִמֶּנּוּ אֶת־יְדֵיהֶם וְאֶת־רַגְלֵיהֶם׃&nbsp; <b>ל,כ</b>&nbsp;בְּבֹאָם

אֶל־אֹהֶל מוֹעֵד יִרְחֲצוּ־מַיִם וְלֹא יָמֻתוּ אוֹ בְגִשְׁתָּם אֶל־הַמִּזְבֵּחַ

לְשָׁרֵת לְהַקְטִיר אִשֶּׁה לַיהוָה׃&nbsp; <b>ל,כא</b>&nbsp;וְרָחֲצוּ יְדֵיהֶם

וְרַגְלֵיהֶם וְלֹא יָמֻתוּ וְהָיְתָה לָהֶם חָק־עוֹלָם לוֹ וּלְזַרְעוֹ

לְדֹרֹתָם׃&nbsp;&nbsp;{פ}</p>
<p><b>ל,כב</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>ל,כג</b>&nbsp;וְאַתָּה קַח־לְךָ בְּשָׂמִים רֹאשׁ

מָר־דְּרוֹר חֲמֵשׁ מֵאוֹת וְקִנְּמָן־בֶּשֶׂם מַחֲצִיתוֹ חֲמִשִּׁים וּמָאתָיִם

וּקְנֵה־בֹשֶׂם חֲמִשִּׁים וּמָאתָיִם׃&nbsp; <b>ל,כד</b>&nbsp;וְקִדָּה חֲמֵשׁ מֵאוֹת

בְּשֶׁקֶל הַקֹּדֶשׁ וְשֶׁמֶן זַיִת הִין׃&nbsp; <b>ל,כה</b>&nbsp;וְעָשִׂיתָ אֹתוֹ

שֶׁמֶן מִשְׁחַת־קֹדֶשׁ רֹקַח מִרְקַחַת מַעֲשֵׂה רֹקֵחַ שֶׁמֶן מִשְׁחַת־קֹדֶשׁ

יִהְיֶה׃&nbsp; <b>ל,כו</b>&nbsp;וּמָשַׁחְתָּ בוֹ אֶת־אֹהֶל מוֹעֵד וְאֵת אֲרוֹן

הָעֵדֻת׃&nbsp; <b>ל,כז</b>&nbsp;וְאֶת־הַשֻּׁלְחָן וְאֶת־כָּל־כֵּלָיו

וְאֶת־הַמְּנֹרָה וְאֶת־כֵּלֶיהָ וְאֵת מִזְבַּח הַקְּטֹרֶת׃&nbsp; <b>ל,כח</b>

וְאֶת־מִזְבַּח הָעֹלָה וְאֶת־כָּל־כֵּלָיו וְאֶת־הַכִּיֹּר וְאֶת־כַּנּוֹ׃&nbsp; <b>ל,כט</b>

וְקִדַּשְׁתָּ אֹתָם וְהָיוּ קֹדֶשׁ קָדָשִׁים כָּל־הַנֹּגֵעַ בָּהֶם

יִקְדָּשׁ׃&nbsp; <b>ל,ל</b>&nbsp;וְאֶת־אַהֲרֹן וְאֶת־בָּנָיו תִּמְשָׁח וְקִדַּשְׁתָּ

אֹתָם לְכַהֵן לִי׃&nbsp; <b>ל,לא</b>&nbsp;וְאֶל־בְּנֵי יִשְׂרָאֵל תְּדַבֵּר

לֵאמֹר&nbsp; שֶׁמֶן מִשְׁחַת־קֹדֶשׁ יִהְיֶה זֶה לִי לְדֹרֹתֵיכֶם׃&nbsp; <b>ל,לב</b>

עַל־בְּשַׂר אָדָם לֹא יִיסָךְ וּבְמַתְכֻּנְתּוֹ לֹא תַעֲשׂוּ כָּמֹהוּ קֹדֶשׁ

הוּא קֹדֶשׁ יִהְיֶה לָכֶם׃&nbsp; <b>ל,לג</b>&nbsp;אִישׁ אֲשֶׁר יִרְקַח כָּמֹהוּ

וַאֲשֶׁר יִתֵּן מִמֶּנּוּ עַל־זָר וְנִכְרַת מֵעַמָּיו׃&nbsp;&nbsp;{ס}</p>
<p><b>ל,לד</b>&nbsp;וַיֹּאמֶר יְהוָה אֶל־מֹשֶׁה קַח־לְךָ סַמִּים נָטָף וּשְׁחֵלֶת וְחֶלְבְּנָה סַמִּים

וּלְבֹנָה זַכָּה&nbsp; בַּד בְּבַד יִהְיֶה׃&nbsp; <b>ל,לה</b>&nbsp;וְעָשִׂיתָ אֹתָהּ

קְטֹרֶת רֹקַח מַעֲשֵׂה רוֹקֵחַ מְמֻלָּח טָהוֹר קֹדֶשׁ׃&nbsp; <b>ל,לו</b>

וְשָׁחַקְתָּ מִמֶּנָּה הָדֵק וְנָתַתָּה מִמֶּנָּה לִפְנֵי הָעֵדֻת בְּאֹהֶל

מוֹעֵד אֲשֶׁר אִוָּעֵד לְךָ שָׁמָּה קֹדֶשׁ קָדָשִׁים תִּהְיֶה לָכֶם׃&nbsp; <b>ל,לז</b>

וְהַקְּטֹרֶת אֲשֶׁר תַּעֲשֶׂה בְּמַתְכֻּנְתָּהּ לֹא תַעֲשׂוּ לָכֶם קֹדֶשׁ

תִּהְיֶה לְךָ לַיהוָה׃&nbsp; <b>ל,לח</b>&nbsp;אִישׁ אֲשֶׁר־יַעֲשֶׂה כָמוֹהָ

לְהָרִיחַ בָּהּ וְנִכְרַת מֵעַמָּיו׃&nbsp;&nbsp;{ס}</p>
<p><b>לא,א</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>לא,ב</b>&nbsp;רְאֵה קָרָאתִי בְשֵׁם בְּצַלְאֵל

בֶּן־אוּרִי בֶן־חוּר לְמַטֵּה יְהוּדָה׃&nbsp; <b>לא,ג</b>&nbsp;וָאֲמַלֵּא אֹתוֹ

רוּחַ אֱלֹהִים בְּחָכְמָה וּבִתְבוּנָה וּבְדַעַת וּבְכָל־מְלָאכָה׃&nbsp; <b>לא,ד</b>

לַחְשֹׁב מַחֲשָׁבֹת לַעֲשׂוֹת בַּזָּהָב וּבַכֶּסֶף וּבַנְּחֹשֶׁת׃&nbsp; <b>לא,ה</b>

וּבַחֲרֹשֶׁת אֶבֶן לְמַלֹּאת וּבַחֲרֹשֶׁת עֵץ לַעֲשׂוֹת בְּכָל־מְלָאכָה׃&nbsp; <b>לא,ו</b>

וַאֲנִי הִנֵּה נָתַתִּי אִתּוֹ אֵת אָהֳלִיאָב בֶּן־אֲחִיסָמָךְ לְמַטֵּה־דָן

וּבְלֵב כָּל־חֲכַם־לֵב נָתַתִּי חָכְמָה וְעָשׂוּ אֵת כָּל־אֲשֶׁר

צִוִּיתִךָ׃&nbsp; <b>לא,ז</b>&nbsp;אֵת אֹהֶל מוֹעֵד וְאֶת־הָאָרֹן לָעֵדֻת

וְאֶת־הַכַּפֹּרֶת אֲשֶׁר עָלָיו וְאֵת כָּל־כְּלֵי הָאֹהֶל׃&nbsp; <b>לא,ח</b>

וְאֶת־הַשֻּׁלְחָן וְאֶת־כֵּלָיו וְאֶת־הַמְּנֹרָה הַטְּהֹרָה וְאֶת־כָּל־כֵּלֶיהָ

וְאֵת מִזְבַּח הַקְּטֹרֶת׃&nbsp; <b>לא,ט</b>&nbsp;וְאֶת־מִזְבַּח הָעֹלָה

וְאֶת־כָּל־כֵּלָיו וְאֶת־הַכִּיּוֹר וְאֶת־כַּנּוֹ׃&nbsp; <b>לא,י</b>&nbsp;וְאֵת

בִּגְדֵי הַשְּׂרָד וְאֶת־בִּגְדֵי הַקֹּדֶשׁ לְאַהֲרֹן הַכֹּהֵן וְאֶת־בִּגְדֵי

בָנָיו לְכַהֵן׃&nbsp; <b>לא,יא</b>&nbsp;וְאֵת שֶׁמֶן הַמִּשְׁחָה וְאֶת־קְטֹרֶת

הַסַּמִּים לַקֹּדֶשׁ&nbsp; כְּכֹל אֲשֶׁר־צִוִּיתִךָ יַעֲשׂוּ׃&nbsp;&nbsp;{פ}</p>
<p><b>לא,יב</b>&nbsp;וַיֹּאמֶר יְהוָה אֶל־מֹשֶׁה לֵּאמֹר׃&nbsp; <b>לא,יג</b>&nbsp;וְאַתָּה דַּבֵּר אֶל־בְּנֵי

יִשְׂרָאֵל לֵאמֹר אַךְ אֶת־שַׁבְּתֹתַי תִּשְׁמֹרוּ&nbsp; כִּי אוֹת הִוא בֵּינִי

וּבֵינֵיכֶם לְדֹרֹתֵיכֶם לָדַעַת כִּי אֲנִי יְהוָה מְקַדִּשְׁכֶם׃&nbsp; <b>לא,יד</b>

וּשְׁמַרְתֶּם אֶת־הַשַּׁבָּת כִּי קֹדֶשׁ הִוא לָכֶם מְחַלְלֶיהָ מוֹת יוּמָת

כִּי כָּל־הָעֹשֶׂה בָהּ מְלָאכָה וְנִכְרְתָה הַנֶּפֶשׁ הַהִוא מִקֶּרֶב

עַמֶּיהָ׃&nbsp; <b>לא,טו</b>&nbsp;שֵׁשֶׁת יָמִים יֵעָשֶׂה מְלָאכָה וּבַיּוֹם

הַשְּׁבִיעִי שַׁבַּת שַׁבָּתוֹן קֹדֶשׁ לַיהוָה כָּל־הָעֹשֶׂה מְלָאכָה בְּיוֹם

הַשַּׁבָּת מוֹת יוּמָת׃&nbsp; <b>לא,טז</b>&nbsp;וְשָׁמְרוּ בְנֵי־יִשְׂרָאֵל

אֶת־הַשַּׁבָּת לַעֲשׂוֹת אֶת־הַשַּׁבָּת לְדֹרֹתָם בְּרִית עוֹלָם׃&nbsp; <b>לא,יז</b>

בֵּינִי וּבֵין בְּנֵי יִשְׂרָאֵל אוֹת הִוא לְעֹלָם&nbsp; כִּי־שֵׁשֶׁת יָמִים

עָשָׂה יְהוָה אֶת־הַשָּׁמַיִם וְאֶת־הָאָרֶץ וּבַיּוֹם הַשְּׁבִיעִי שָׁבַת

וַיִּנָּפַשׁ׃&nbsp;&nbsp;{ס}</p>
<p><b>לא,יח</b>&nbsp;וַיִּתֵּן אֶל־מֹשֶׁה כְּכַלֹּתוֹ לְדַבֵּר אִתּוֹ בְּהַר סִינַי שְׁנֵי לֻחֹת הָעֵדֻת לֻחֹת

אֶבֶן כְּתֻבִים בְּאֶצְבַּע אֱלֹהִים׃&nbsp; <b>לב,א</b>&nbsp;וַיַּרְא הָעָם

כִּי־בֹשֵׁשׁ מֹשֶׁה לָרֶדֶת מִן־הָהָר וַיִּקָּהֵל הָעָם עַל־אַהֲרֹן וַיֹּאמְרוּ

אֵלָיו קוּם עֲשֵׂה־לָנוּ אֱלֹהִים אֲשֶׁר יֵלְכוּ לְפָנֵינוּ כִּי־זֶה מֹשֶׁה

הָאִישׁ אֲשֶׁר הֶעֱלָנוּ מֵאֶרֶץ מִצְרַיִם לֹא יָדַעְנוּ מֶה־הָיָה לוֹ׃&nbsp; <b>לב,ב</b>

וַיֹּאמֶר אֲלֵהֶם אַהֲרֹן פָּרְקוּ נִזְמֵי הַזָּהָב אֲשֶׁר בְּאָזְנֵי נְשֵׁיכֶם

בְּנֵיכֶם וּבְנֹתֵיכֶם וְהָבִיאוּ אֵלָי׃&nbsp; <b>לב,ג</b>&nbsp;וַיִּתְפָּרְקוּ

כָּל־הָעָם אֶת־נִזְמֵי הַזָּהָב אֲשֶׁר בְּאָזְנֵיהֶם וַיָּבִיאוּ

אֶל־אַהֲרֹן׃&nbsp; <b>לב,ד</b>&nbsp;וַיִּקַּח מִיָּדָם וַיָּצַר אֹתוֹ בַּחֶרֶט

וַיַּעֲשֵׂהוּ עֵגֶל מַסֵּכָה וַיֹּאמְרוּ אֵלֶּה אֱלֹהֶיךָ יִשְׂרָאֵל אֲשֶׁר

הֶעֱלוּךָ מֵאֶרֶץ מִצְרָיִם׃&nbsp; <b>לב,ה</b>&nbsp;וַיַּרְא אַהֲרֹן וַיִּבֶן

מִזְבֵּחַ לְפָנָיו וַיִּקְרָא אַהֲרֹן וַיֹּאמַר חַג לַיהוָה מָחָר׃&nbsp; <b>לב,ו</b>

וַיַּשְׁכִּימוּ מִמָּחֳרָת וַיַּעֲלוּ עֹלֹת וַיַּגִּשׁוּ שְׁלָמִים וַיֵּשֶׁב

הָעָם לֶאֱכֹל וְשָׁתוֹ וַיָּקֻמוּ לְצַחֵק׃&nbsp;&nbsp;{פ}</p>
<p><b>לב,ז</b>&nbsp;וַיְדַבֵּר יְהוָה אֶל־מֹשֶׁה&nbsp; לֶךְ־רֵד כִּי שִׁחֵת עַמְּךָ אֲשֶׁר הֶעֱלֵיתָ מֵאֶרֶץ

מִצְרָיִם׃&nbsp; <b>לב,ח</b>&nbsp;סָרוּ מַהֵר מִן־הַדֶּרֶךְ אֲשֶׁר צִוִּיתִם עָשׂוּ

לָהֶם עֵגֶל מַסֵּכָה וַיִּשְׁתַּחֲווּ־לוֹ וַיִּזְבְּחוּ־לוֹ וַיֹּאמְרוּ אֵלֶּה

אֱלֹהֶיךָ יִשְׂרָאֵל אֲשֶׁר הֶעֱלוּךָ מֵאֶרֶץ מִצְרָיִם׃&nbsp; <b>לב,ט</b>

וַיֹּאמֶר יְהוָה אֶל־מֹשֶׁה&nbsp; רָאִיתִי אֶת־הָעָם הַזֶּה וְהִנֵּה

עַם־קְשֵׁה־עֹרֶף הוּא׃&nbsp; <b>לב,י</b>&nbsp;וְעַתָּה הַנִּיחָה לִּי וְיִחַר־אַפִּי

בָהֶם וַאֲכַלֵּם וְאֶעֱשֶׂה אוֹתְךָ לְגוֹי גָּדוֹל׃&nbsp; <b>לב,יא</b>&nbsp;וַיְחַל

מֹשֶׁה אֶת־פְּנֵי יְהוָה אֱלֹהָיו וַיֹּאמֶר לָמָה יְהוָה יֶחֱרֶה אַפְּךָ

בְּעַמֶּךָ אֲשֶׁר הוֹצֵאתָ מֵאֶרֶץ מִצְרַיִם בְּכֹחַ גָּדוֹל וּבְיָד

חֲזָקָה׃&nbsp; <b>לב,יב</b>&nbsp;לָמָּה יֹאמְרוּ מִצְרַיִם לֵאמֹר בְּרָעָה הוֹצִיאָם

לַהֲרֹג אֹתָם בֶּהָרִים וּלְכַלֹּתָם מֵעַל פְּנֵי הָאֲדָמָה שׁוּב מֵחֲרוֹן

אַפֶּךָ וְהִנָּחֵם עַל־הָרָעָה לְעַמֶּךָ׃&nbsp; <b>לב,יג</b>&nbsp;זְכֹר לְאַבְרָהָם

לְיִצְחָק וּלְיִשְׂרָאֵל עֲבָדֶיךָ אֲשֶׁר נִשְׁבַּעְתָּ לָהֶם בָּךְ וַתְּדַבֵּר

אֲלֵהֶם אַרְבֶּה אֶת־זַרְעֲכֶם כְּכוֹכְבֵי הַשָּׁמָיִם וְכָל־הָאָרֶץ הַזֹּאת

אֲשֶׁר אָמַרְתִּי אֶתֵּן לְזַרְעֲכֶם וְנָחֲלוּ לְעֹלָם׃&nbsp; <b>לב,יד</b>

וַיִּנָּחֶם יְהוָה עַל־הָרָעָה אֲשֶׁר דִּבֶּר לַעֲשׂוֹת לְעַמּוֹ׃&nbsp;&nbsp;{פ}</p>
<p><b>לב,טו</b>&nbsp;וַיִּפֶן וַיֵּרֶד מֹשֶׁה מִן־הָהָר וּשְׁנֵי לֻחֹת הָעֵדֻת בְּיָדוֹ&nbsp; לֻחֹת כְּתֻבִים

מִשְּׁנֵי עֶבְרֵיהֶם מִזֶּה וּמִזֶּה הֵם כְּתֻבִים׃&nbsp; <b>לב,טז</b>

וְהַלֻּחֹת מַעֲשֵׂה אֱלֹהִים הֵמָּה וְהַמִּכְתָּב מִכְתַּב אֱלֹהִים הוּא חָרוּת

עַל־הַלֻּחֹת׃&nbsp; <b>לב,יז</b>&nbsp;וַיִּשְׁמַע יְהוֹשֻׁעַ אֶת־קוֹל הָעָם בְּרֵעֹה

וַיֹּאמֶר אֶל־מֹשֶׁה קוֹל מִלְחָמָה בַּמַּחֲנֶה׃&nbsp; <b>לב,יח</b>&nbsp;וַיֹּאמֶר

אֵין קוֹל עֲנוֹת גְּבוּרָה וְאֵין קוֹל עֲנוֹת חֲלוּשָׁה קוֹל עַנּוֹת אָנֹכִי

שֹׁמֵעַ׃&nbsp; <b>לב,יט</b>&nbsp;וַיְהִי כַּאֲשֶׁר קָרַב אֶל־הַמַּחֲנֶה וַיַּרְא

אֶת־הָעֵגֶל וּמְחֹלֹת וַיִּחַר־אַף מֹשֶׁה וַיַּשְׁלֵךְ מִיָּדָו אֶת־הַלֻּחֹת

וַיְשַׁבֵּר אֹתָם תַּחַת הָהָר׃&nbsp; <b>לב,כ</b>&nbsp;וַיִּקַּח אֶת־הָעֵגֶל אֲשֶׁר

עָשׂוּ וַיִּשְׂרֹף בָּאֵשׁ וַיִּטְחַן עַד אֲשֶׁר־דָּק וַיִּזֶר עַל־פְּנֵי

הַמַּיִם וַיַּשְׁקְ אֶת־בְּנֵי יִשְׂרָאֵל׃&nbsp; <b>לב,כא</b>&nbsp;וַיֹּאמֶר מֹשֶׁה

אֶל־אַהֲרֹן מֶה־עָשָׂה לְךָ הָעָם הַזֶּה&nbsp; כִּי־הֵבֵאתָ עָלָיו חֲטָאָה

גְדֹלָה׃&nbsp; <b>לב,כב</b>&nbsp;וַיֹּאמֶר אַהֲרֹן אַל־יִחַר אַף אֲדֹנִי אַתָּה

יָדַעְתָּ אֶת־הָעָם כִּי בְרָע הוּא׃&nbsp; <b>לב,כג</b>&nbsp;וַיֹּאמְרוּ לִי

עֲשֵׂה־לָנוּ אֱלֹהִים אֲשֶׁר יֵלְכוּ לְפָנֵינוּ&nbsp; כִּי־זֶה מֹשֶׁה הָאִישׁ

אֲשֶׁר הֶעֱלָנוּ מֵאֶרֶץ מִצְרַיִם לֹא יָדַעְנוּ מֶה־הָיָה לוֹ׃&nbsp; <b>לב,כד</b>

וָאֹמַר לָהֶם לְמִי זָהָב הִתְפָּרָקוּ וַיִּתְּנוּ־לִי וָאַשְׁלִכֵהוּ בָאֵשׁ

וַיֵּצֵא הָעֵגֶל הַזֶּה׃&nbsp; <b>לב,כה</b>&nbsp;וַיַּרְא מֹשֶׁה אֶת־הָעָם כִּי

פָרֻעַ הוּא&nbsp; כִּי־פְרָעֹה אַהֲרֹן לְשִׁמְצָה בְּקָמֵיהֶם׃&nbsp; <b>לב,כו</b>

וַיַּעֲמֹד מֹשֶׁה בְּשַׁעַר הַמַּחֲנֶה וַיֹּאמֶר מִי לַיהוָה אֵלָי וַיֵּאָסְפוּ

אֵלָיו כָּל־בְּנֵי לֵוִי׃&nbsp; <b>לב,כז</b>&nbsp;וַיֹּאמֶר לָהֶם כֹּה־אָמַר יְהוָה

אֱלֹהֵי יִשְׂרָאֵל שִׂימוּ אִישׁ־חַרְבּוֹ עַל־יְרֵכוֹ עִבְרוּ וָשׁוּבוּ

מִשַּׁעַר לָשַׁעַר בַּמַּחֲנֶה וְהִרְגוּ אִישׁ־אֶת־אָחִיו וְאִישׁ אֶת־רֵעֵהוּ

וְאִישׁ אֶת־קְרֹבוֹ׃&nbsp; <b>לב,כח</b>&nbsp;וַיַּעֲשׂוּ בְנֵי־לֵוִי כִּדְבַר מֹשֶׁה

וַיִּפֹּל מִן־הָעָם בַּיּוֹם הַהוּא כִּשְׁלֹשֶׁת אַלְפֵי אִישׁ׃&nbsp; <b>לב,כט</b>

וַיֹּאמֶר מֹשֶׁה מִלְאוּ יֶדְכֶם הַיּוֹם לַיהוָה כִּי אִישׁ בִּבְנוֹ וּבְאָחִיו

וְלָתֵת עֲלֵיכֶם הַיּוֹם בְּרָכָה׃&nbsp; <b>לב,ל</b>&nbsp;וַיְהִי מִמָּחֳרָת

וַיֹּאמֶר מֹשֶׁה אֶל־הָעָם אַתֶּם חֲטָאתֶם חֲטָאָה גְדֹלָה וְעַתָּה אֶעֱלֶה

אֶל־יְהוָה אוּלַי אֲכַפְּרָה בְּעַד חַטַּאתְכֶם׃&nbsp; <b>לב,לא</b>&nbsp;וַיָּשָׁב

מֹשֶׁה אֶל־יְהוָה וַיֹּאמַר&nbsp; אָנָּא חָטָא הָעָם הַזֶּה חֲטָאָה גְדֹלָה

וַיַּעֲשׂוּ לָהֶם אֱלֹהֵי זָהָב׃&nbsp; <b>לב,לב</b>&nbsp;וְעַתָּה אִם־תִּשָּׂא

חַטָּאתָם וְאִם־אַיִן מְחֵנִי נָא מִסִּפְרְךָ אֲשֶׁר כָּתָבְתָּ׃&nbsp; <b>לב,לג</b>

וַיֹּאמֶר יְהוָה אֶל־מֹשֶׁה&nbsp; מִי אֲשֶׁר חָטָא־לִי אֶמְחֶנּוּ

מִסִּפְרִי׃&nbsp; <b>לב,לד</b>&nbsp;וְעַתָּה לֵךְ נְחֵה אֶת־הָעָם אֶל

אֲשֶׁר־דִּבַּרְתִּי לָךְ הִנֵּה מַלְאָכִי יֵלֵךְ לְפָנֶיךָ וּבְיוֹם פָּקְדִי

וּפָקַדְתִּי עֲלֵהֶם חַטָּאתָם׃&nbsp; <b>לב,לה</b>&nbsp;וַיִּגֹּף יְהוָה אֶת־הָעָם

עַל אֲשֶׁר עָשׂוּ אֶת־הָעֵגֶל אֲשֶׁר עָשָׂה אַהֲרֹן׃&nbsp;&nbsp;{ס}</p>
<p><b>לג,א</b>&nbsp;וַיְדַבֵּר יְהוָה אֶל־מֹשֶׁה לֵךְ עֲלֵה מִזֶּה אַתָּה וְהָעָם אֲשֶׁר הֶעֱלִיתָ מֵאֶרֶץ

מִצְרָיִם&nbsp; אֶל־הָאָרֶץ אֲשֶׁר נִשְׁבַּעְתִּי לְאַבְרָהָם לְיִצְחָק

וּלְיַעֲקֹב לֵאמֹר לְזַרְעֲךָ אֶתְּנֶנָּה׃&nbsp; <b>לג,ב</b>&nbsp;וְשָׁלַחְתִּי

לְפָנֶיךָ מַלְאָךְ וְגֵרַשְׁתִּי אֶת־הַכְּנַעֲנִי הָאֱמֹרִי וְהַחִתִּי

וְהַפְּרִזִּי הַחִוִּי וְהַיְבוּסִי׃&nbsp; <b>לג,ג</b>&nbsp;אֶל־אֶרֶץ זָבַת חָלָב

וּדְבָשׁ&nbsp; כִּי לֹא אֶעֱלֶה בְּקִרְבְּךָ כִּי עַם־קְשֵׁה־עֹרֶף אַתָּה

פֶּן־אֲכֶלְךָ בַּדָּרֶךְ׃&nbsp; <b>לג,ד</b>&nbsp;וַיִּשְׁמַע הָעָם אֶת־הַדָּבָר

הָרָע הַזֶּה וַיִּתְאַבָּלוּ וְלֹא־שָׁתוּ אִישׁ עֶדְיוֹ עָלָיו׃&nbsp; <b>לג,ה</b>

וַיֹּאמֶר יְהוָה אֶל־מֹשֶׁה אֱמֹר אֶל־בְּנֵי־יִשְׂרָאֵל אַתֶּם עַם־קְשֵׁה־עֹרֶף

רֶגַע אֶחָד אֶעֱלֶה בְקִרְבְּךָ וְכִלִּיתִיךָ וְעַתָּה הוֹרֵד עֶדְיְךָ

מֵעָלֶיךָ וְאֵדְעָה מָה אֶעֱשֶׂה־לָּךְ׃&nbsp; <b>לג,ו</b>&nbsp;וַיִּתְנַצְּלוּ

בְנֵי־יִשְׂרָאֵל אֶת־עֶדְיָם מֵהַר חוֹרֵב׃&nbsp; <b>לג,ז</b>&nbsp;וּמֹשֶׁה יִקַּח

אֶת־הָאֹהֶל וְנָטָה־לוֹ מִחוּץ לַמַּחֲנֶה הַרְחֵק מִן־הַמַּחֲנֶה וְקָרָא לוֹ

אֹהֶל מוֹעֵד וְהָיָה כָּל־מְבַקֵּשׁ יְהוָה יֵצֵא אֶל־אֹהֶל מוֹעֵד אֲשֶׁר מִחוּץ

לַמַּחֲנֶה׃&nbsp; <b>לג,ח</b>&nbsp;וְהָיָה כְּצֵאת מֹשֶׁה אֶל־הָאֹהֶל יָקוּמוּ

כָּל־הָעָם וְנִצְּבוּ אִישׁ פֶּתַח אָהֳלוֹ וְהִבִּיטוּ אַחֲרֵי מֹשֶׁה

עַד־בֹּאוֹ הָאֹהֱלָה׃&nbsp; <b>לג,ט</b>&nbsp;וְהָיָה כְּבֹא מֹשֶׁה הָאֹהֱלָה יֵרֵד

עַמּוּד הֶעָנָן וְעָמַד פֶּתַח הָאֹהֶל וְדִבֶּר עִם־מֹשֶׁה׃&nbsp; <b>לג,י</b>

וְרָאָה כָל־הָעָם אֶת־עַמּוּד הֶעָנָן עֹמֵד פֶּתַח הָאֹהֶל וְקָם כָּל־הָעָם

וְהִשְׁתַּחֲווּ אִישׁ פֶּתַח אָהֳלוֹ׃&nbsp; <b>לג,יא</b>&nbsp;וְדִבֶּר יְהוָה

אֶל־מֹשֶׁה פָּנִים אֶל־פָּנִים כַּאֲשֶׁר יְדַבֵּר אִישׁ אֶל־רֵעֵהוּ וְשָׁב

אֶל־הַמַּחֲנֶה וּמְשָׁרְתוֹ יְהוֹשֻׁעַ בִּן־נוּן נַעַר לֹא יָמִישׁ מִתּוֹךְ

הָאֹהֶל׃&nbsp;&nbsp;{פ}</p>
<p><b>לג,יב</b>&nbsp;וַיֹּאמֶר מֹשֶׁה אֶל־יְהוָה רְאֵה אַתָּה אֹמֵר אֵלַי הַעַל אֶת־הָעָם הַזֶּה וְאַתָּה לֹא

הוֹדַעְתַּנִי אֵת אֲשֶׁר־תִּשְׁלַח עִמִּי וְאַתָּה אָמַרְתָּ יְדַעְתִּיךָ

בְשֵׁם וְגַם־מָצָאתָ חֵן בְּעֵינָי׃&nbsp; <b>לג,יג</b>&nbsp;וְעַתָּה אִם־נָא

מָצָאתִי חֵן בְּעֵינֶיךָ הוֹדִעֵנִי נָא אֶת־דְּרָכֶךָ וְאֵדָעֲךָ לְמַעַן

אֶמְצָא־חֵן בְּעֵינֶיךָ וּרְאֵה כִּי עַמְּךָ הַגּוֹי הַזֶּה׃&nbsp; <b>לג,יד</b>

וַיֹּאמַר&nbsp; פָּנַי יֵלֵכוּ וַהֲנִחֹתִי לָךְ׃&nbsp; <b>לג,טו</b>&nbsp;וַיֹּאמֶר

אֵלָיו&nbsp; אִם־אֵין פָּנֶיךָ הֹלְכִים אַל־תַּעֲלֵנוּ מִזֶּה׃&nbsp; <b>לג,טז</b>

וּבַמֶּה יִוָּדַע אֵפוֹא כִּי־מָצָאתִי חֵן בְּעֵינֶיךָ אֲנִי וְעַמֶּךָ הֲלוֹא

בְּלֶכְתְּךָ עִמָּנוּ וְנִפְלִינוּ אֲנִי וְעַמְּךָ מִכָּל־הָעָם אֲשֶׁר

עַל־פְּנֵי הָאֲדָמָה׃&nbsp;&nbsp;{פ}</p>
<p><b>לג,יז</b>&nbsp;וַיֹּאמֶר יְהוָה אֶל־מֹשֶׁה גַּם אֶת־הַדָּבָר הַזֶּה אֲשֶׁר דִּבַּרְתָּ אֶעֱשֶׂה&nbsp;

כִּי־מָצָאתָ חֵן בְּעֵינַי וָאֵדָעֲךָ בְּשֵׁם׃&nbsp; <b>לג,יח</b>

וַיֹּאמַר&nbsp; הַרְאֵנִי נָא אֶת־כְּבֹדֶךָ׃&nbsp; <b>לג,יט</b>&nbsp;וַיֹּאמֶר אֲנִי

אַעֲבִיר כָּל־טוּבִי עַל־פָּנֶיךָ וְקָרָאתִי בְשֵׁם יְהוָה לְפָנֶיךָ וְחַנֹּתִי

אֶת־אֲשֶׁר אָחֹן וְרִחַמְתִּי אֶת־אֲשֶׁר אֲרַחֵם׃&nbsp; <b>לג,כ</b>&nbsp;וַיֹּאמֶר

לֹא תוּכַל לִרְאֹת אֶת־פָּנָי&nbsp; כִּי לֹא־יִרְאַנִי הָאָדָם וָחָי׃&nbsp; <b>לג,כא</b>

וַיֹּאמֶר יְהוָה הִנֵּה מָקוֹם אִתִּי וְנִצַּבְתָּ עַל־הַצּוּר׃&nbsp; <b>לג,כב</b>

וְהָיָה בַּעֲבֹר כְּבֹדִי וְשַׂמְתִּיךָ בְּנִקְרַת הַצּוּר וְשַׂכֹּתִי כַפִּי

עָלֶיךָ עַד־עָבְרִי׃&nbsp; <b>לג,כג</b>&nbsp;וַהֲסִרֹתִי אֶת־כַּפִּי וְרָאִיתָ

אֶת־אֲחֹרָי וּפָנַי לֹא יֵרָאוּ׃&nbsp;&nbsp;{פ}</p>
<p><b>לד,א</b>&nbsp;וַיֹּאמֶר יְהוָה אֶל־מֹשֶׁה פְּסָל־לְךָ שְׁנֵי־לֻחֹת אֲבָנִים כָּרִאשֹׁנִים וְכָתַבְתִּי

עַל־הַלֻּחֹת אֶת־הַדְּבָרִים אֲשֶׁר הָיוּ עַל־הַלֻּחֹת הָרִאשֹׁנִים אֲשֶׁר

שִׁבַּרְתָּ׃&nbsp; <b>לד,ב</b>&nbsp;וֶהְיֵה נָכוֹן לַבֹּקֶר וְעָלִיתָ בַבֹּקֶר

אֶל־הַר סִינַי וְנִצַּבְתָּ לִי שָׁם עַל־רֹאשׁ הָהָר׃&nbsp; <b>לד,ג</b>&nbsp;וְאִישׁ

לֹא־יַעֲלֶה עִמָּךְ וְגַם־אִישׁ אַל־יֵרָא בְּכָל־הָהָר גַּם־הַצֹּאן וְהַבָּקָר

אַל־יִרְעוּ אֶל־מוּל הָהָר הַהוּא׃&nbsp; <b>לד,ד</b>&nbsp;וַיִּפְסֹל שְׁנֵי־לֻחֹת

אֲבָנִים כָּרִאשֹׁנִים וַיַּשְׁכֵּם מֹשֶׁה בַבֹּקֶר וַיַּעַל אֶל־הַר סִינַי

כַּאֲשֶׁר צִוָּה יְהוָה אֹתוֹ וַיִּקַּח בְּיָדוֹ שְׁנֵי לֻחֹת אֲבָנִים׃&nbsp; <b>לד,ה</b>

וַיֵּרֶד יְהוָה בֶּעָנָן וַיִּתְיַצֵּב עִמּוֹ שָׁם וַיִּקְרָא בְשֵׁם

יְהוָה׃&nbsp; <b>לד,ו</b>&nbsp;וַיַּעֲבֹר יְהוָה עַל־פָּנָיו וַיִּקְרָא יְהוָה

יְהוָה אֵל רַחוּם וְחַנּוּן אֶרֶךְ אַפַּיִם וְרַב־חֶסֶד וֶאֱמֶת׃&nbsp; <b>לד,ז</b>

נֹצֵר חֶסֶד לָאֲלָפִים נֹשֵׂא עָו‍ֹן וָפֶשַׁע וְחַטָּאָה וְנַקֵּה לֹא יְנַקֶּה

פֹּקֵד עֲו‍ֹן אָבוֹת עַל־בָּנִים וְעַל־בְּנֵי בָנִים עַל־שִׁלֵּשִׁים

וְעַל־רִבֵּעִים׃&nbsp; <b>לד,ח</b>&nbsp;וַיְמַהֵר מֹשֶׁה וַיִּקֹּד אַרְצָה

וַיִּשְׁתָּחוּ׃&nbsp; <b>לד,ט</b>&nbsp;וַיֹּאמֶר אִם־נָא מָצָאתִי חֵן בְּעֵינֶיךָ

אֲדֹנָי יֵלֶךְ־נָא אֲדֹנָי בְּקִרְבֵּנוּ&nbsp; כִּי עַם־קְשֵׁה־עֹרֶף הוּא

וְסָלַחְתָּ לַעֲו‍ֹנֵנוּ וּלְחַטָּאתֵנוּ וּנְחַלְתָּנוּ׃&nbsp; <b>לד,י</b>

וַיֹּאמֶר הִנֵּה אָנֹכִי כֹּרֵת בְּרִית נֶגֶד כָּל־עַמְּךָ אֶעֱשֶׂה נִפְלָאֹת אֲשֶׁר

לֹא־נִבְרְאוּ בְכָל־הָאָרֶץ וּבְכָל־הַגּוֹיִם וְרָאָה כָל־הָעָם אֲשֶׁר־אַתָּה

בְקִרְבּוֹ אֶת־מַעֲשֵׂה יְהוָה כִּי־נוֹרָא הוּא אֲשֶׁר אֲנִי עֹשֶׂה

עִמָּךְ׃&nbsp; <b>לד,יא</b>&nbsp;שְׁמָר־לְךָ אֵת אֲשֶׁר אָנֹכִי מְצַוְּךָ הַיּוֹם

הִנְנִי גֹרֵשׁ מִפָּנֶיךָ אֶת־הָאֱמֹרִי וְהַכְּנַעֲנִי וְהַחִתִּי וְהַפְּרִזִּי

וְהַחִוִּי וְהַיְבוּסִי׃&nbsp; <b>לד,יב</b>&nbsp;הִשָּׁמֶר לְךָ פֶּן־תִּכְרֹת

בְּרִית לְיוֹשֵׁב הָאָרֶץ אֲשֶׁר אַתָּה בָּא עָלֶיהָ&nbsp; פֶּן־יִהְיֶה

לְמוֹקֵשׁ בְּקִרְבֶּךָ׃&nbsp; <b>לד,יג</b>&nbsp;כִּי אֶת־מִזְבְּחֹתָם תִּתֹּצוּן

וְאֶת־מַצֵּבֹתָם תְּשַׁבֵּרוּן וְאֶת־אֲשֵׁרָיו תִּכְרֹתוּן׃&nbsp; <b>לד,יד</b>

כִּי לֹא תִשְׁתַּחֲוֶה לְאֵל אַחֵר&nbsp; כִּי יְהוָה קַנָּא שְׁמוֹ אֵל קַנָּא

הוּא׃&nbsp; <b>לד,טו</b>&nbsp;פֶּן־תִּכְרֹת בְּרִית לְיוֹשֵׁב הָאָרֶץ וְזָנוּ

אַחֲרֵי אֱלֹהֵיהֶם וְזָבְחוּ לֵאלֹהֵיהֶם וְקָרָא לְךָ וְאָכַלְתָּ

מִזִּבְחוֹ׃&nbsp; <b>לד,טז</b>&nbsp;וְלָקַחְתָּ מִבְּנֹתָיו לְבָנֶיךָ וְזָנוּ

בְנֹתָיו אַחֲרֵי אֱלֹהֵיהֶן וְהִזְנוּ אֶת־בָּנֶיךָ אַחֲרֵי אֱלֹהֵיהֶן׃&nbsp; <b>לד,יז</b>

אֱלֹהֵי מַסֵּכָה לֹא תַעֲשֶׂה־לָּךְ׃&nbsp; <b>לד,יח</b>&nbsp;אֶת־חַג הַמַּצּוֹת

תִּשְׁמֹר שִׁבְעַת יָמִים תֹּאכַל מַצּוֹת אֲשֶׁר צִוִּיתִךָ לְמוֹעֵד חֹדֶשׁ

הָאָבִיב&nbsp; כִּי בְּחֹדֶשׁ הָאָבִיב יָצָאתָ מִמִּצְרָיִם׃&nbsp; <b>לד,יט</b>

כָּל־פֶּטֶר רֶחֶם לִי וְכָל־מִקְנְךָ תִּזָּכָר פֶּטֶר שׁוֹר וָשֶׂה׃&nbsp; <b>לד,כ</b>

וּפֶטֶר חֲמוֹר תִּפְדֶּה בְשֶׂה וְאִם־לֹא תִפְדֶּה וַעֲרַפְתּוֹ כֹּל בְּכוֹר

בָּנֶיךָ תִּפְדֶּה וְלֹא־יֵרָאוּ פָנַי רֵיקָם׃&nbsp; <b>לד,כא</b>&nbsp;שֵׁשֶׁת

יָמִים תַּעֲבֹד וּבַיּוֹם הַשְּׁבִיעִי תִּשְׁבֹּת בֶּחָרִישׁ וּבַקָּצִיר

תִּשְׁבֹּת׃&nbsp; <b>לד,כב</b>&nbsp;וְחַג שָׁבֻעֹת תַּעֲשֶׂה לְךָ בִּכּוּרֵי קְצִיר

חִטִּים וְחַג הָאָסִיף תְּקוּפַת הַשָּׁנָה׃&nbsp; <b>לד,כג</b>&nbsp;שָׁלֹשׁ

פְּעָמִים בַּשָּׁנָה יֵרָאֶה כָּל־זְכוּרְךָ אֶת־פְּנֵי הָאָדֹן יְהוָה אֱלֹהֵי

יִשְׂרָאֵל׃&nbsp; <b>לד,כד</b>&nbsp;כִּי־אוֹרִישׁ גּוֹיִם מִפָּנֶיךָ וְהִרְחַבְתִּי

אֶת־גְּבֻלֶךָ וְלֹא־יַחְמֹד אִישׁ אֶת־אַרְצְךָ בַּעֲלֹתְךָ לֵרָאוֹת אֶת־פְּנֵי

יְהוָה אֱלֹהֶיךָ שָׁלֹשׁ פְּעָמִים בַּשָּׁנָה׃&nbsp; <b>לד,כה</b>&nbsp;לֹא־תִשְׁחַט

עַל־חָמֵץ דַּם־זִבְחִי וְלֹא־יָלִין לַבֹּקֶר זֶבַח חַג הַפָּסַח׃&nbsp; <b>לד,כו</b>

רֵאשִׁית בִּכּוּרֵי אַדְמָתְךָ תָּבִיא בֵּית יְהוָה אֱלֹהֶיךָ לֹא־תְבַשֵּׁל

גְּדִי בַּחֲלֵב אִמּוֹ׃&nbsp;&nbsp;{פ}</p>
<p><b>לד,כז</b>&nbsp;וַיֹּאמֶר יְהוָה אֶל־מֹשֶׁה כְּתָב־לְךָ אֶת־הַדְּבָרִים הָאֵלֶּה&nbsp; כִּי עַל־פִּי

הַדְּבָרִים הָאֵלֶּה כָּרַתִּי אִתְּךָ בְּרִית וְאֶת־יִשְׂרָאֵל׃&nbsp; <b>לד,כח</b>

וַיְהִי־שָׁם עִם־יְהוָה אַרְבָּעִים יוֹם וְאַרְבָּעִים לַיְלָה לֶחֶם לֹא אָכַל

וּמַיִם לֹא שָׁתָה וַיִּכְתֹּב עַל־הַלֻּחֹת אֵת דִּבְרֵי הַבְּרִית עֲשֶׂרֶת

הַדְּבָרִים׃&nbsp; <b>לד,כט</b>&nbsp;וַיְהִי בְּרֶדֶת מֹשֶׁה מֵהַר סִינַי וּשְׁנֵי

לֻחֹת הָעֵדֻת בְּיַד־מֹשֶׁה בְּרִדְתּוֹ מִן־הָהָר וּמֹשֶׁה לֹא־יָדַע כִּי קָרַן

עוֹר פָּנָיו בְּדַבְּרוֹ אִתּוֹ׃&nbsp; <b>לד,ל</b>&nbsp;וַיַּרְא אַהֲרֹן

וְכָל־בְּנֵי יִשְׂרָאֵל אֶת־מֹשֶׁה וְהִנֵּה קָרַן עוֹר פָּנָיו וַיִּירְאוּ

מִגֶּשֶׁת אֵלָיו׃&nbsp; <b>לד,לא</b>&nbsp;וַיִּקְרָא אֲלֵהֶם מֹשֶׁה וַיָּשֻׁבוּ

אֵלָיו אַהֲרֹן וְכָל־הַנְּשִׂאִים בָּעֵדָה וַיְדַבֵּר מֹשֶׁה אֲלֵהֶם׃&nbsp; <b>לד,לב</b>

וְאַחֲרֵי־כֵן נִגְּשׁוּ כָּל־בְּנֵי יִשְׂרָאֵל וַיְצַוֵּם אֵת כָּל־אֲשֶׁר

דִּבֶּר יְהוָה אִתּוֹ בְּהַר סִינָי׃&nbsp; <b>לד,לג</b>&nbsp;וַיְכַל מֹשֶׁה

מִדַּבֵּר אִתָּם וַיִּתֵּן עַל־פָּנָיו מַסְוֶה׃&nbsp; <b>לד,לד</b>&nbsp;וּבְבֹא

מֹשֶׁה לִפְנֵי יְהוָה לְדַבֵּר אִתּוֹ יָסִיר אֶת־הַמַּסְוֶה עַד־צֵאתוֹ וְיָצָא

וְדִבֶּר אֶל־בְּנֵי יִשְׂרָאֵל אֵת אֲשֶׁר יְצֻוֶּה׃&nbsp; <b>לד,לה</b>&nbsp;וְרָאוּ

בְנֵי־יִשְׂרָאֵל אֶת־פְּנֵי מֹשֶׁה כִּי קָרַן עוֹר פְּנֵי מֹשֶׁה וְהֵשִׁיב

מֹשֶׁה אֶת־הַמַּסְוֶה עַל־פָּנָיו עַד־בֹּאוֹ לְדַבֵּר אִתּוֹ׃&nbsp;&nbsp;{ס}</p>
<p><b>לה,א</b>&nbsp;וַיַּקְהֵל מֹשֶׁה אֶת־כָּל־עֲדַת בְּנֵי יִשְׂרָאֵל וַיֹּאמֶר אֲלֵהֶם&nbsp; אֵלֶּה

הַדְּבָרִים אֲשֶׁר־צִוָּה יְהוָה לַעֲשֹׂת אֹתָם׃&nbsp; <b>לה,ב</b>&nbsp;שֵׁשֶׁת

יָמִים תֵּעָשֶׂה מְלָאכָה וּבַיּוֹם הַשְּׁבִיעִי יִהְיֶה לָכֶם קֹדֶשׁ שַׁבַּת

שַׁבָּתוֹן לַיהוָה כָּל־הָעֹשֶׂה בוֹ מְלָאכָה יוּמָת׃&nbsp; <b>לה,ג</b>

לֹא־תְבַעֲרוּ אֵשׁ בְּכֹל מֹשְׁבֹתֵיכֶם בְּיוֹם הַשַּׁבָּת׃&nbsp;&nbsp;{פ}</p>
<p><b>לה,ד</b>&nbsp;וַיֹּאמֶר מֹשֶׁה אֶל־כָּל־עֲדַת בְּנֵי־יִשְׂרָאֵל לֵאמֹר&nbsp; זֶה הַדָּבָר אֲשֶׁר־צִוָּה

יְהוָה לֵאמֹר׃&nbsp; <b>לה,ה</b>&nbsp;קְחוּ מֵאִתְּכֶם תְּרוּמָה לַיהוָה כֹּל נְדִיב

לִבּוֹ יְבִיאֶהָ אֵת תְּרוּמַת יְהוָה&nbsp; זָהָב וָכֶסֶף וּנְחֹשֶׁת׃&nbsp; <b>לה,ו</b>

וּתְכֵלֶת וְאַרְגָּמָן וְתוֹלַעַת שָׁנִי וְשֵׁשׁ וְעִזִּים׃&nbsp; <b>לה,ז</b>

וְעֹרֹת אֵילִם מְאָדָּמִים וְעֹרֹת תְּחָשִׁים וַעֲצֵי שִׁטִּים׃&nbsp; <b>לה,ח</b>

וְשֶׁמֶן לַמָּאוֹר וּבְשָׂמִים לְשֶׁמֶן הַמִּשְׁחָה וְלִקְטֹרֶת

הַסַּמִּים׃&nbsp; <b>לה,ט</b>&nbsp;וְאַבְנֵי־שֹׁהַם וְאַבְנֵי מִלֻּאִים&nbsp;

לָאֵפוֹד וְלַחֹשֶׁן׃&nbsp; <b>לה,י</b>&nbsp;וְכָל־חֲכַם־לֵב בָּכֶם יָבֹאוּ

וְיַעֲשׂוּ אֵת כָּל־אֲשֶׁר צִוָּה יְהוָה׃&nbsp; <b>לה,יא</b>&nbsp;אֶת־הַמִּשְׁכָּן

אֶת־אָהֳלוֹ וְאֶת־מִכְסֵהוּ אֶת־קְרָסָיו וְאֶת־קְרָשָׁיו אֶת־בְּרִיחָו

אֶת־עַמֻּדָיו וְאֶת־אֲדָנָיו׃&nbsp; <b>לה,יב</b>&nbsp;אֶת־הָאָרֹן וְאֶת־בַּדָּיו

אֶת־הַכַּפֹּרֶת וְאֵת פָּרֹכֶת הַמָּסָךְ׃&nbsp; <b>לה,יג</b>&nbsp;אֶת־הַשֻּׁלְחָן

וְאֶת־בַּדָּיו וְאֶת־כָּל־כֵּלָיו וְאֵת לֶחֶם הַפָּנִים׃&nbsp; <b>לה,יד</b>

וְאֶת־מְנֹרַת הַמָּאוֹר וְאֶת־כֵּלֶיהָ וְאֶת־נֵרֹתֶיהָ וְאֵת שֶׁמֶן

הַמָּאוֹר׃&nbsp; <b>לה,טו</b>&nbsp;וְאֶת־מִזְבַּח הַקְּטֹרֶת וְאֶת־בַּדָּיו וְאֵת

שֶׁמֶן הַמִּשְׁחָה וְאֵת קְטֹרֶת הַסַּמִּים וְאֶת־מָסַךְ הַפֶּתַח לְפֶתַח

הַמִּשְׁכָּן׃&nbsp; <b>לה,טז</b>&nbsp;אֵת מִזְבַּח הָעֹלָה וְאֶת־מִכְבַּר

הַנְּחֹשֶׁת אֲשֶׁר־לוֹ אֶת־בַּדָּיו וְאֶת־כָּל־כֵּלָיו אֶת־הַכִּיֹּר

וְאֶת־כַּנּוֹ׃&nbsp; <b>לה,יז</b>&nbsp;אֵת קַלְעֵי הֶחָצֵר אֶת־עַמֻּדָיו

וְאֶת־אֲדָנֶיהָ וְאֵת מָסַךְ שַׁעַר הֶחָצֵר׃&nbsp; <b>לה,יח</b>&nbsp;אֶת־יִתְדֹת

הַמִּשְׁכָּן וְאֶת־יִתְדֹת הֶחָצֵר וְאֶת־מֵיתְרֵיהֶם׃&nbsp; <b>לה,יט</b>

אֶת־בִּגְדֵי הַשְּׂרָד לְשָׁרֵת בַּקֹּדֶשׁ&nbsp; אֶת־בִּגְדֵי הַקֹּדֶשׁ

לְאַהֲרֹן הַכֹּהֵן וְאֶת־בִּגְדֵי בָנָיו לְכַהֵן׃&nbsp; <b>לה,כ</b>&nbsp;וַיֵּצְאוּ

כָּל־עֲדַת בְּנֵי־יִשְׂרָאֵל מִלִּפְנֵי מֹשֶׁה׃&nbsp; <b>לה,כא</b>&nbsp;וַיָּבֹאוּ

כָּל־אִישׁ אֲשֶׁר־נְשָׂאוֹ לִבּוֹ וְכֹל אֲשֶׁר נָדְבָה רוּחוֹ אֹתוֹ הֵבִיאוּ

אֶת־תְּרוּמַת יְהוָה לִמְלֶאכֶת אֹהֶל מוֹעֵד וּלְכָל־עֲבֹדָתוֹ וּלְבִגְדֵי

הַקֹּדֶשׁ׃&nbsp; <b>לה,כב</b>&nbsp;וַיָּבֹאוּ הָאֲנָשִׁים עַל־הַנָּשִׁים כֹּל נְדִיב

לֵב הֵבִיאוּ חָח וָנֶזֶם וְטַבַּעַת וְכוּמָז כָּל־כְּלִי זָהָב וְכָל־אִישׁ

אֲשֶׁר הֵנִיף תְּנוּפַת זָהָב לַיהוָה׃&nbsp; <b>לה,כג</b>&nbsp;וְכָל־אִישׁ

אֲשֶׁר־נִמְצָא אִתּוֹ תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ וְעִזִּים

וְעֹרֹת אֵילִם מְאָדָּמִים וְעֹרֹת תְּחָשִׁים הֵבִיאוּ׃&nbsp; <b>לה,כד</b>

כָּל־מֵרִים תְּרוּמַת כֶּסֶף וּנְחֹשֶׁת הֵבִיאוּ אֵת תְּרוּמַת יְהוָה וְכֹל

אֲשֶׁר נִמְצָא אִתּוֹ עֲצֵי שִׁטִּים לְכָל־מְלֶאכֶת הָעֲבֹדָה הֵבִיאוּ׃&nbsp; <b>לה,כה</b>

וְכָל־אִשָּׁה חַכְמַת־לֵב בְּיָדֶיהָ טָווּ וַיָּבִיאוּ מַטְוֶה אֶת־הַתְּכֵלֶת

וְאֶת־הָאַרְגָּמָן אֶת־תּוֹלַעַת הַשָּׁנִי וְאֶת־הַשֵּׁשׁ׃&nbsp; <b>לה,כו</b>

וְכָל־הַנָּשִׁים אֲשֶׁר נָשָׂא לִבָּן אֹתָנָה בְּחָכְמָה&nbsp; טָווּ

אֶת־הָעִזִּים׃&nbsp; <b>לה,כז</b>&nbsp;וְהַנְּשִׂאִם הֵבִיאוּ אֵת אַבְנֵי הַשֹּׁהַם

וְאֵת אַבְנֵי הַמִּלֻּאִים&nbsp; לָאֵפוֹד וְלַחֹשֶׁן׃&nbsp; <b>לה,כח</b>

וְאֶת־הַבֹּשֶׂם וְאֶת־הַשָּׁמֶן&nbsp; לְמָאוֹר וּלְשֶׁמֶן הַמִּשְׁחָה

וְלִקְטֹרֶת הַסַּמִּים׃&nbsp; <b>לה,כט</b>&nbsp;כָּל־אִישׁ וְאִשָּׁה אֲשֶׁר נָדַב

לִבָּם אֹתָם לְהָבִיא לְכָל־הַמְּלָאכָה אֲשֶׁר צִוָּה יְהוָה לַעֲשׂוֹת

בְּיַד־מֹשֶׁה הֵבִיאוּ בְנֵי־יִשְׂרָאֵל נְדָבָה לַיהוָה׃&nbsp;&nbsp;{פ}</p>
<p><b>לה,ל</b>&nbsp;וַיֹּאמֶר מֹשֶׁה אֶל־בְּנֵי יִשְׂרָאֵל רְאוּ קָרָא יְהוָה בְּשֵׁם בְּצַלְאֵל בֶּן־אוּרִי

בֶן־חוּר לְמַטֵּה יְהוּדָה׃&nbsp; <b>לה,לא</b>&nbsp;וַיְמַלֵּא אֹתוֹ רוּחַ אֱלֹהִים

בְּחָכְמָה בִּתְבוּנָה וּבְדַעַת וּבְכָל־מְלָאכָה׃&nbsp; <b>לה,לב</b>

וְלַחְשֹׁב מַחֲשָׁבֹת לַעֲשֹׂת בַּזָּהָב וּבַכֶּסֶף וּבַנְּחֹשֶׁת׃&nbsp; <b>לה,לג</b>

וּבַחֲרֹשֶׁת אֶבֶן לְמַלֹּאת וּבַחֲרֹשֶׁת עֵץ לַעֲשׂוֹת בְּכָל־מְלֶאכֶת

מַחֲשָׁבֶת׃&nbsp; <b>לה,לד</b>&nbsp;וּלְהוֹרֹת נָתַן בְּלִבּוֹ&nbsp; הוּא

וְאָהֳלִיאָב בֶּן־אֲחִיסָמָךְ לְמַטֵּה־דָן׃&nbsp; <b>לה,לה</b>&nbsp;מִלֵּא אֹתָם

חָכְמַת־לֵב לַעֲשׂוֹת כָּל־מְלֶאכֶת חָרָשׁ וְחֹשֵׁב וְרֹקֵם בַּתְּכֵלֶת

וּבָאַרְגָּמָן בְּתוֹלַעַת הַשָּׁנִי וּבַשֵּׁשׁ וְאֹרֵג עֹשֵׂי כָּל־מְלָאכָה

וְחֹשְׁבֵי מַחֲשָׁבֹת׃&nbsp; <b>לו,א</b>&nbsp;וְעָשָׂה בְצַלְאֵל וְאָהֳלִיאָב וְכֹל

אִישׁ חֲכַם־לֵב אֲשֶׁר נָתַן יְהוָה חָכְמָה וּתְבוּנָה בָּהֵמָּה לָדַעַת

לַעֲשֹׂת אֶת־כָּל־מְלֶאכֶת עֲבֹדַת הַקֹּדֶשׁ לְכֹל אֲשֶׁר־צִוָּה יְהוָה׃&nbsp; <b>לו,ב</b>

וַיִּקְרָא מֹשֶׁה אֶל־בְּצַלְאֵל וְאֶל־אָהֳלִיאָב וְאֶל כָּל־אִישׁ חֲכַם־לֵב

אֲשֶׁר נָתַן יְהוָה חָכְמָה בְּלִבּוֹ כֹּל אֲשֶׁר נְשָׂאוֹ לִבּוֹ לְקָרְבָה

אֶל־הַמְּלָאכָה לַעֲשֹׂת אֹתָהּ׃&nbsp; <b>לו,ג</b>&nbsp;וַיִּקְחוּ מִלִּפְנֵי מֹשֶׁה

אֵת כָּל־הַתְּרוּמָה אֲשֶׁר הֵבִיאוּ בְּנֵי יִשְׂרָאֵל לִמְלֶאכֶת עֲבֹדַת

הַקֹּדֶשׁ לַעֲשֹׂת אֹתָהּ וְהֵם הֵבִיאוּ אֵלָיו עוֹד נְדָבָה בַּבֹּקֶר

בַּבֹּקֶר׃&nbsp; <b>לו,ד</b>&nbsp;וַיָּבֹאוּ כָּל־הַחֲכָמִים הָעֹשִׂים אֵת

כָּל־מְלֶאכֶת הַקֹּדֶשׁ אִישׁ־אִישׁ מִמְּלַאכְתּוֹ אֲשֶׁר־הֵמָּה עֹשִׂים׃&nbsp;
<b>לו,ה</b>&nbsp;וַיֹּאמְרוּ אֶל־מֹשֶׁה לֵּאמֹר מַרְבִּים הָעָם לְהָבִיא מִדֵּי

הָעֲבֹדָה לַמְּלָאכָה אֲשֶׁר־צִוָּה יְהוָה לַעֲשֹׂת אֹתָהּ׃&nbsp; <b>לו,ו</b>

וַיְצַו מֹשֶׁה וַיַּעֲבִירוּ קוֹל בַּמַּחֲנֶה לֵאמֹר אִישׁ וְאִשָּׁה

אַל־יַעֲשׂוּ־עוֹד מְלָאכָה לִתְרוּמַת הַקֹּדֶשׁ וַיִּכָּלֵא הָעָם

מֵהָבִיא׃&nbsp; <b>לו,ז</b>&nbsp;וְהַמְּלָאכָה הָיְתָה דַיָּם לְכָל־הַמְּלָאכָה

לַעֲשׂוֹת אֹתָהּ וְהוֹתֵר׃&nbsp;&nbsp;{ס}</p>
<p><b>לו,ח</b>&nbsp;וַיַּעֲשׂוּ כָל־חֲכַם־לֵב בְּעֹשֵׂי הַמְּלָאכָה אֶת־הַמִּשְׁכָּן עֶשֶׂר יְרִיעֹת&nbsp; שֵׁשׁ

מָשְׁזָר וּתְכֵלֶת וְאַרְגָּמָן וְתוֹלַעַת שָׁנִי כְּרֻבִים מַעֲשֵׂה חֹשֵׁב

עָשָׂה אֹתָם׃&nbsp; <b>לו,ט</b>&nbsp;אֹרֶךְ הַיְרִיעָה הָאַחַת שְׁמֹנֶה וְעֶשְׂרִים

בָּאַמָּה וְרֹחַב אַרְבַּע בָּאַמָּה הַיְרִיעָה הָאֶחָת&nbsp; מִדָּה אַחַת

לְכָל־הַיְרִיעֹת׃&nbsp; <b>לו,י</b>&nbsp;וַיְחַבֵּר אֶת־חֲמֵשׁ הַיְרִיעֹת אַחַת

אֶל־אֶחָת וְחָמֵשׁ יְרִיעֹת חִבַּר אַחַת אֶל־אֶחָת׃&nbsp; <b>לו,יא</b>

וַיַּעַשׂ לֻלְאֹת תְּכֵלֶת עַל שְׂפַת הַיְרִיעָה הָאֶחָת מִקָּצָה

בַּמַּחְבָּרֶת כֵּן עָשָׂה בִּשְׂפַת הַיְרִיעָה הַקִּיצוֹנָה בַּמַּחְבֶּרֶת

הַשֵּׁנִית׃&nbsp; <b>לו,יב</b>&nbsp;חֲמִשִּׁים לֻלָאֹת עָשָׂה בַּיְרִיעָה הָאֶחָת

וַחֲמִשִּׁים לֻלָאֹת עָשָׂה בִּקְצֵה הַיְרִיעָה אֲשֶׁר בַּמַּחְבֶּרֶת

הַשֵּׁנִית&nbsp; מַקְבִּילֹת הַלֻּלָאֹת אַחַת אֶל־אֶחָת׃&nbsp; <b>לו,יג</b>

וַיַּעַשׂ חֲמִשִּׁים קַרְסֵי זָהָב וַיְחַבֵּר אֶת־הַיְרִיעֹת אַחַת אֶל־אַחַת

בַּקְּרָסִים וַיְהִי הַמִּשְׁכָּן אֶחָד׃&nbsp;&nbsp;{פ}</p>
<p><b>לו,יד</b>&nbsp;וַיַּעַשׂ יְרִיעֹת עִזִּים לְאֹהֶל עַל־הַמִּשְׁכָּן&nbsp; עַשְׁתֵּי־עֶשְׂרֵה יְרִיעֹת

עָשָׂה אֹתָם׃&nbsp; <b>לו,טו</b>&nbsp;אֹרֶךְ הַיְרִיעָה הָאַחַת שְׁלֹשִׁים בָּאַמָּה

וְאַרְבַּע אַמּוֹת רֹחַב הַיְרִיעָה הָאֶחָת&nbsp; מִדָּה אַחַת לְעַשְׁתֵּי עֶשְׂרֵה

יְרִיעֹת׃&nbsp; <b>לו,טז</b>&nbsp;וַיְחַבֵּר אֶת־חֲמֵשׁ הַיְרִיעֹת לְבָד וְאֶת־שֵׁשׁ

הַיְרִיעֹת לְבָד׃&nbsp; <b>לו,יז</b>&nbsp;וַיַּעַשׂ לֻלָאֹת חֲמִשִּׁים עַל שְׂפַת

הַיְרִיעָה הַקִּיצֹנָה בַּמַּחְבָּרֶת וַחֲמִשִּׁים לֻלָאֹת עָשָׂה עַל־שְׂפַת

הַיְרִיעָה הַחֹבֶרֶת הַשֵּׁנִית׃&nbsp; <b>לו,יח</b>&nbsp;וַיַּעַשׂ קַרְסֵי נְחֹשֶׁת

חֲמִשִּׁים לְחַבֵּר אֶת־הָאֹהֶל לִהְיֹת אֶחָד׃&nbsp; <b>לו,יט</b>&nbsp;וַיַּעַשׂ

מִכְסֶה לָאֹהֶל עֹרֹת אֵילִם מְאָדָּמִים וּמִכְסֵה עֹרֹת תְּחָשִׁים

מִלְמָעְלָה׃&nbsp;&nbsp;{ס}</p>
<p><b>לו,כ</b>&nbsp;וַיַּעַשׂ אֶת־הַקְּרָשִׁים לַמִּשְׁכָּן עֲצֵי שִׁטִּים עֹמְדִים׃&nbsp; <b>לו,כא</b>&nbsp;עֶשֶׂר

אַמֹּת אֹרֶךְ הַקָּרֶשׁ וְאַמָּה וַחֲצִי הָאַמָּה רֹחַב הַקֶּרֶשׁ

הָאֶחָד׃&nbsp; <b>לו,כב</b>&nbsp;שְׁתֵּי יָדֹת לַקֶּרֶשׁ הָאֶחָד מְשֻׁלָּבֹת אַחַת

אֶל־אֶחָת כֵּן עָשָׂה לְכֹל קַרְשֵׁי הַמִּשְׁכָּן׃&nbsp; <b>לו,כג</b>&nbsp;וַיַּעַשׂ

אֶת־הַקְּרָשִׁים לַמִּשְׁכָּן&nbsp; עֶשְׂרִים קְרָשִׁים לִפְאַת נֶגֶב

תֵּימָנָה׃&nbsp; <b>לו,כד</b>&nbsp;וְאַרְבָּעִים אַדְנֵי־כֶסֶף עָשָׂה תַּחַת

עֶשְׂרִים הַקְּרָשִׁים&nbsp; שְׁנֵי אֲדָנִים תַּחַת־הַקֶּרֶשׁ הָאֶחָד לִשְׁתֵּי

יְדֹתָיו וּשְׁנֵי אֲדָנִים תַּחַת־הַקֶּרֶשׁ הָאֶחָד לִשְׁתֵּי יְדֹתָיו׃&nbsp; <b>לו,כה</b>

וּלְצֶלַע הַמִּשְׁכָּן הַשֵּׁנִית לִפְאַת צָפוֹן עָשָׂה עֶשְׂרִים

קְרָשִׁים׃&nbsp; <b>לו,כו</b>&nbsp;וְאַרְבָּעִים אַדְנֵיהֶם כָּסֶף שְׁנֵי אֲדָנִים

תַּחַת הַקֶּרֶשׁ הָאֶחָד וּשְׁנֵי אֲדָנִים תַּחַת הַקֶּרֶשׁ הָאֶחָד׃&nbsp; <b>לו,כז</b>

וּלְיַרְכְּתֵי הַמִּשְׁכָּן יָמָּה עָשָׂה שִׁשָּׁה קְרָשִׁים׃&nbsp; <b>לו,כח</b>

וּשְׁנֵי קְרָשִׁים עָשָׂה לִמְקֻצְעֹת הַמִּשְׁכָּן בַּיַּרְכָתָיִם׃&nbsp; <b>לו,כט</b>

וְהָיוּ תוֹאֲמִם מִלְּמַטָּה וְיַחְדָּו יִהְיוּ תַמִּים אֶל־רֹאשׁוֹ

אֶל־הַטַּבַּעַת הָאֶחָת כֵּן עָשָׂה לִשְׁנֵיהֶם לִשְׁנֵי הַמִּקְצֹעֹת׃&nbsp; <b>לו,ל</b>

וְהָיוּ שְׁמֹנָה קְרָשִׁים וְאַדְנֵיהֶם כֶּסֶף שִׁשָּׁה עָשָׂר אֲדָנִים שְׁנֵי

אֲדָנִים שְׁנֵי אֲדָנִים תַּחַת הַקֶּרֶשׁ הָאֶחָד׃&nbsp; <b>לו,לא</b>&nbsp;וַיַּעַשׂ

בְּרִיחֵי עֲצֵי שִׁטִּים חֲמִשָּׁה לְקַרְשֵׁי צֶלַע־הַמִּשְׁכָּן הָאֶחָת׃&nbsp;
<b>לו,לב</b>&nbsp;וַחֲמִשָּׁה בְרִיחִם לְקַרְשֵׁי צֶלַע־הַמִּשְׁכָּן הַשֵּׁנִית וַחֲמִשָּׁה

בְרִיחִם לְקַרְשֵׁי הַמִּשְׁכָּן לַיַּרְכָתַיִם יָמָּה׃&nbsp; <b>לו,לג</b>

וַיַּעַשׂ אֶת־הַבְּרִיחַ הַתִּיכֹן לִבְרֹחַ בְּתוֹךְ הַקְּרָשִׁים מִן־הַקָּצֶה

אֶל־הַקָּצֶה׃&nbsp; <b>לו,לד</b>&nbsp;וְאֶת־הַקְּרָשִׁים צִפָּה זָהָב

וְאֶת־טַבְּעֹתָם עָשָׂה זָהָב בָּתִּים לַבְּרִיחִם וַיְצַף אֶת־הַבְּרִיחִם

זָהָב׃&nbsp; <b>לו,לה</b>&nbsp;וַיַּעַשׂ אֶת־הַפָּרֹכֶת תְּכֵלֶת וְאַרְגָּמָן

וְתוֹלַעַת שָׁנִי וְשֵׁשׁ מָשְׁזָר מַעֲשֵׂה חֹשֵׁב עָשָׂה אֹתָהּ

כְּרֻבִים׃&nbsp; <b>לו,לו</b>&nbsp;וַיַּעַשׂ לָהּ אַרְבָּעָה עַמּוּדֵי שִׁטִּים

וַיְצַפֵּם זָהָב וָוֵיהֶם זָהָב וַיִּצֹק לָהֶם אַרְבָּעָה אַדְנֵי־כָסֶף׃&nbsp; <b>לו,לז</b>

וַיַּעַשׂ מָסָךְ לְפֶתַח הָאֹהֶל תְּכֵלֶת וְאַרְגָּמָן וְתוֹלַעַת שָׁנִי

וְשֵׁשׁ מָשְׁזָר מַעֲשֵׂה רֹקֵם׃&nbsp; <b>לו,לח</b>&nbsp;וְאֶת־עַמּוּדָיו חֲמִשָּׁה

וְאֶת־וָוֵיהֶם וְצִפָּה רָאשֵׁיהֶם וַחֲשֻׁקֵיהֶם זָהָב וְאַדְנֵיהֶם חֲמִשָּׁה נְחֹשֶׁת׃&nbsp;{פ}</p>
<p><b>לז,א</b>&nbsp;וַיַּעַשׂ בְּצַלְאֵל אֶת־הָאָרֹן עֲצֵי שִׁטִּים&nbsp; אַמָּתַיִם וָחֵצִי אָרְכּוֹ

וְאַמָּה וָחֵצִי רָחְבּוֹ וְאַמָּה וָחֵצִי קֹמָתוֹ׃&nbsp; <b>לז,ב</b>

וַיְצַפֵּהוּ זָהָב טָהוֹר מִבַּיִת וּמִחוּץ וַיַּעַשׂ לוֹ זֵר זָהָב

סָבִיב׃&nbsp; <b>לז,ג</b>&nbsp;וַיִּצֹק לוֹ אַרְבַּע טַבְּעֹת זָהָב עַל אַרְבַּע

פַּעֲמֹתָיו וּשְׁתֵּי טַבָּעֹת עַל־צַלְעוֹ הָאֶחָת וּשְׁתֵּי טַבָּעֹת

עַל־צַלְעוֹ הַשֵּׁנִית׃&nbsp; <b>לז,ד</b>&nbsp;וַיַּעַשׂ בַּדֵּי עֲצֵי שִׁטִּים

וַיְצַף אֹתָם זָהָב׃&nbsp; <b>לז,ה</b>&nbsp;וַיָּבֵא אֶת־הַבַּדִּים בַּטַּבָּעֹת עַל

צַלְעֹת הָאָרֹן לָשֵׂאת אֶת־הָאָרֹן׃&nbsp; <b>לז,ו</b>&nbsp;וַיַּעַשׂ כַּפֹּרֶת

זָהָב טָהוֹר&nbsp; אַמָּתַיִם וָחֵצִי אָרְכָּהּ וְאַמָּה וָחֵצִי

רָחְבָּהּ׃&nbsp; <b>לז,ז</b>&nbsp;וַיַּעַשׂ שְׁנֵי כְרֻבִים זָהָב מִקְשָׁה עָשָׂה

אֹתָם מִשְּׁנֵי קְצוֹת הַכַּפֹּרֶת׃&nbsp; <b>לז,ח</b>&nbsp;כְּרוּב־אֶחָד מִקָּצָה

מִזֶּה וּכְרוּב־אֶחָד מִקָּצָה מִזֶּה מִן־הַכַּפֹּרֶת עָשָׂה אֶת־הַכְּרֻבִים

מִשְּׁנֵי קצוותו (קְצוֹתָיו)׃&nbsp; <b>לז,ט</b>&nbsp;וַיִּהְיוּ הַכְּרֻבִים

פֹּרְשֵׂי כְנָפַיִם לְמַעְלָה סֹכְכִים בְּכַנְפֵיהֶם עַל־הַכַּפֹּרֶת וּפְנֵיהֶם

אִישׁ אֶל־אָחִיו אֶל־הַכַּפֹּרֶת הָיוּ פְּנֵי הַכְּרֻבִים׃&nbsp;&nbsp;{פ}</p>
<p><b>לז,י</b>&nbsp;וַיַּעַשׂ אֶת־הַשֻּׁלְחָן עֲצֵי שִׁטִּים&nbsp; אַמָּתַיִם אָרְכּוֹ וְאַמָּה רָחְבּוֹ

וְאַמָּה וָחֵצִי קֹמָתוֹ׃&nbsp; <b>לז,יא</b>&nbsp;וַיְצַף אֹתוֹ זָהָב טָהוֹר

וַיַּעַשׂ לוֹ זֵר זָהָב סָבִיב׃&nbsp; <b>לז,יב</b>&nbsp;וַיַּעַשׂ לוֹ מִסְגֶּרֶת

טֹפַח סָבִיב וַיַּעַשׂ זֵר־זָהָב לְמִסְגַּרְתּוֹ סָבִיב׃&nbsp; <b>לז,יג</b>

וַיִּצֹק לוֹ אַרְבַּע טַבְּעֹת זָהָב וַיִּתֵּן אֶת־הַטַּבָּעֹת עַל אַרְבַּע

הַפֵּאֹת אֲשֶׁר לְאַרְבַּע רַגְלָיו׃&nbsp; <b>לז,יד</b>&nbsp;לְעֻמַּת הַמִּסְגֶּרֶת

הָיוּ הַטַּבָּעֹת בָּתִּים לַבַּדִּים לָשֵׂאת אֶת־הַשֻּׁלְחָן׃&nbsp; <b>לז,טו</b>

וַיַּעַשׂ אֶת־הַבַּדִּים עֲצֵי שִׁטִּים וַיְצַף אֹתָם זָהָב לָשֵׂאת

אֶת־הַשֻּׁלְחָן׃&nbsp; <b>לז,טז</b>&nbsp;וַיַּעַשׂ אֶת־הַכֵּלִים אֲשֶׁר

עַל־הַשֻּׁלְחָן אֶת־קְעָרֹתָיו וְאֶת־כַּפֹּתָיו וְאֵת מְנַקִּיֹּתָיו

וְאֶת־הַקְּשָׂו‍ֹת אֲשֶׁר יֻסַּךְ בָּהֵן זָהָב טָהוֹר׃&nbsp;&nbsp;{פ}</p>
<p><b>לז,יז</b>&nbsp;וַיַּעַשׂ אֶת־הַמְּנֹרָה זָהָב טָהוֹר מִקְשָׁה עָשָׂה אֶת־הַמְּנֹרָה יְרֵכָהּ וְקָנָהּ

גְּבִיעֶיהָ כַּפְתֹּרֶיהָ וּפְרָחֶיהָ מִמֶּנָּה הָיוּ׃&nbsp; <b>לז,יח</b>

וְשִׁשָּׁה קָנִים יֹצְאִים מִצִּדֶּיהָ&nbsp; שְׁלֹשָׁה קְנֵי מְנֹרָה מִצִּדָּהּ

הָאֶחָד וּשְׁלֹשָׁה קְנֵי מְנֹרָה מִצִּדָּהּ הַשֵּׁנִי׃&nbsp; <b>לז,יט</b>

שְׁלֹשָׁה גְבִעִים מְשֻׁקָּדִים בַּקָּנֶה הָאֶחָד כַּפְתֹּר וָפֶרַח וּשְׁלֹשָׁה

גְבִעִים מְשֻׁקָּדִים בְּקָנֶה אֶחָד כַּפְתֹּר וָפָרַח כֵּן לְשֵׁשֶׁת הַקָּנִים

הַיֹּצְאִים מִן־הַמְּנֹרָה׃&nbsp; <b>לז,כ</b>&nbsp;וּבַמְּנֹרָה אַרְבָּעָה

גְבִעִים&nbsp; מְשֻׁקָּדִים כַּפְתֹּרֶיהָ וּפְרָחֶיהָ׃&nbsp; <b>לז,כא</b>

וְכַפְתֹּר תַּחַת שְׁנֵי הַקָּנִים מִמֶּנָּה וְכַפְתֹּר תַּחַת שְׁנֵי הַקָּנִים

מִמֶּנָּה וְכַפְתֹּר תַּחַת־שְׁנֵי הַקָּנִים מִמֶּנָּה לְשֵׁשֶׁת הַקָּנִים

הַיֹּצְאִים מִמֶּנָּה׃&nbsp; <b>לז,כב</b>&nbsp;כַּפְתֹּרֵיהֶם וּקְנֹתָם מִמֶּנָּה

הָיוּ כֻּלָּהּ מִקְשָׁה אַחַת זָהָב טָהוֹר׃&nbsp; <b>לז,כג</b>&nbsp;וַיַּעַשׂ

אֶת־נֵרֹתֶיהָ שִׁבְעָה וּמַלְקָחֶיהָ וּמַחְתֹּתֶיהָ זָהָב טָהוֹר׃&nbsp; <b>לז,כד</b>

כִּכָּר זָהָב טָהוֹר עָשָׂה אֹתָהּ וְאֵת כָּל־כֵּלֶיהָ׃&nbsp;&nbsp;{פ}</p>
<p><b>לז,כה</b>&nbsp;וַיַּעַשׂ אֶת־מִזְבַּח הַקְּטֹרֶת עֲצֵי שִׁטִּים&nbsp; אַמָּה אָרְכּוֹ וְאַמָּה רָחְבּוֹ

רָבוּעַ וְאַמָּתַיִם קֹמָתוֹ מִמֶּנּוּ הָיוּ קַרְנֹתָיו׃&nbsp; <b>לז,כו</b>

וַיְצַף אֹתוֹ זָהָב טָהוֹר אֶת־גַּגּוֹ וְאֶת־קִירֹתָיו סָבִיב וְאֶת־קַרְנֹתָיו

וַיַּעַשׂ לוֹ זֵר זָהָב סָבִיב׃&nbsp; <b>לז,כז</b>&nbsp;וּשְׁתֵּי טַבְּעֹת זָהָב

עָשָׂה־לוֹ מִתַּחַת לְזֵרוֹ עַל שְׁתֵּי צַלְעֹתָיו עַל שְׁנֵי צִדָּיו לְבָתִּים

לְבַדִּים לָשֵׂאת אֹתוֹ בָּהֶם׃&nbsp; <b>לז,כח</b>&nbsp;וַיַּעַשׂ אֶת־הַבַּדִּים

עֲצֵי שִׁטִּים וַיְצַף אֹתָם זָהָב׃&nbsp; <b>לז,כט</b>&nbsp;וַיַּעַשׂ אֶת־שֶׁמֶן

הַמִּשְׁחָה קֹדֶשׁ וְאֶת־קְטֹרֶת הַסַּמִּים טָהוֹר מַעֲשֵׂה רֹקֵחַ׃&nbsp;&nbsp;{ס}</p>
<p><b>לח,א</b>&nbsp;וַיַּעַשׂ אֶת־מִזְבַּח הָעֹלָה עֲצֵי שִׁטִּים&nbsp; חָמֵשׁ אַמּוֹת אָרְכּוֹ

וְחָמֵשׁ־אַמּוֹת רָחְבּוֹ רָבוּעַ וְשָׁלֹשׁ אַמּוֹת קֹמָתוֹ׃&nbsp; <b>לח,ב</b>

וַיַּעַשׂ קַרְנֹתָיו עַל אַרְבַּע פִּנֹּתָיו מִמֶּנּוּ הָיוּ קַרְנֹתָיו וַיְצַף

אֹתוֹ נְחֹשֶׁת׃&nbsp; <b>לח,ג</b>&nbsp;וַיַּעַשׂ אֶת־כָּל־כְּלֵי הַמִּזְבֵּחַ

אֶת־הַסִּירֹת וְאֶת־הַיָּעִים וְאֶת־הַמִּזְרָקֹת אֶת־הַמִּזְלָגֹת

וְאֶת־הַמַּחְתֹּת כָּל־כֵּלָיו עָשָׂה נְחֹשֶׁת׃&nbsp; <b>לח,ד</b>&nbsp;וַיַּעַשׂ

לַמִּזְבֵּחַ מִכְבָּר מַעֲשֵׂה רֶשֶׁת נְחֹשֶׁת תַּחַת כַּרְכֻּבּוֹ מִלְּמַטָּה

עַד־חֶצְיוֹ׃&nbsp; <b>לח,ה</b>&nbsp;וַיִּצֹק אַרְבַּע טַבָּעֹת בְּאַרְבַּע הַקְּצָו‍ֹת

לְמִכְבַּר הַנְּחֹשֶׁת&nbsp; בָּתִּים לַבַּדִּים׃&nbsp; <b>לח,ו</b>&nbsp;וַיַּעַשׂ

אֶת־הַבַּדִּים עֲצֵי שִׁטִּים וַיְצַף אֹתָם נְחֹשֶׁת׃&nbsp; <b>לח,ז</b>

וַיָּבֵא אֶת־הַבַּדִּים בַּטַּבָּעֹת עַל צַלְעֹת הַמִּזְבֵּחַ לָשֵׂאת אֹתוֹ

בָּהֶם נְבוּב לֻחֹת עָשָׂה אֹתוֹ׃&nbsp;&nbsp;{ס}</p>
<p><b>לח,ח</b>&nbsp;וַיַּעַשׂ אֵת הַכִּיּוֹר נְחֹשֶׁת וְאֵת כַּנּוֹ נְחֹשֶׁת בְּמַרְאֹת הַצֹּבְאֹת אֲשֶׁר צָבְאוּ

פֶּתַח אֹהֶל מוֹעֵד׃&nbsp;&nbsp;{ס}</p>
<p><b>לח,ט</b>&nbsp;וַיַּעַשׂ אֶת־הֶחָצֵר&nbsp; לִפְאַת נֶגֶב תֵּימָנָה קַלְעֵי הֶחָצֵר שֵׁשׁ מָשְׁזָר מֵאָה

בָּאַמָּה׃&nbsp; <b>לח,י</b>&nbsp;עַמּוּדֵיהֶם עֶשְׂרִים וְאַדְנֵיהֶם עֶשְׂרִים

נְחֹשֶׁת וָוֵי הָעַמּוּדִים וַחֲשֻׁקֵיהֶם כָּסֶף׃&nbsp; <b>לח,יא</b>&nbsp;וְלִפְאַת

צָפוֹן מֵאָה בָאַמָּה עַמּוּדֵיהֶם עֶשְׂרִים וְאַדְנֵיהֶם עֶשְׂרִים נְחֹשֶׁת

וָוֵי הָעַמּוּדִים וַחֲשֻׁקֵיהֶם כָּסֶף׃&nbsp; <b>לח,יב</b>&nbsp;וְלִפְאַת־יָם קְלָעִים

חֲמִשִּׁים בָּאַמָּה עַמּוּדֵיהֶם עֲשָׂרָה וְאַדְנֵיהֶם עֲשָׂרָה וָוֵי

הָעַמֻּדִים וַחֲשׁוּקֵיהֶם כָּסֶף׃&nbsp; <b>לח,יג</b>&nbsp;וְלִפְאַת קֵדְמָה

מִזְרָחָה חֲמִשִּׁים אַמָּה׃&nbsp; <b>לח,יד</b>&nbsp;קְלָעִים חֲמֵשׁ־עֶשְׂרֵה אַמָּה

אֶל־הַכָּתֵף עַמּוּדֵיהֶם שְׁלֹשָׁה וְאַדְנֵיהֶם שְׁלֹשָׁה׃&nbsp; <b>לח,טו</b>

וְלַכָּתֵף הַשֵּׁנִית מִזֶּה וּמִזֶּה לְשַׁעַר הֶחָצֵר קְלָעִים חֲמֵשׁ עֶשְׂרֵה

אַמָּה עַמֻּדֵיהֶם שְׁלֹשָׁה וְאַדְנֵיהֶם שְׁלֹשָׁה׃&nbsp; <b>לח,טז</b>

כָּל־קַלְעֵי הֶחָצֵר סָבִיב שֵׁשׁ מָשְׁזָר׃&nbsp; <b>לח,יז</b>&nbsp;וְהָאֲדָנִים

לָעַמֻּדִים נְחֹשֶׁת וָוֵי הָעַמּוּדִים וַחֲשׁוּקֵיהֶם כֶּסֶף וְצִפּוּי

רָאשֵׁיהֶם כָּסֶף וְהֵם מְחֻשָּׁקִים כֶּסֶף כֹּל עַמֻּדֵי הֶחָצֵר׃&nbsp; <b>לח,יח</b>

וּמָסַךְ שַׁעַר הֶחָצֵר מַעֲשֵׂה רֹקֵם תְּכֵלֶת וְאַרְגָּמָן וְתוֹלַעַת שָׁנִי

וְשֵׁשׁ מָשְׁזָר וְעֶשְׂרִים אַמָּה אֹרֶךְ וְקוֹמָה בְרֹחַב חָמֵשׁ אַמּוֹת

לְעֻמַּת קַלְעֵי הֶחָצֵר׃&nbsp; <b>לח,יט</b>&nbsp;וְעַמֻּדֵיהֶם אַרְבָּעָה

וְאַדְנֵיהֶם אַרְבָּעָה נְחֹשֶׁת וָוֵיהֶם כֶּסֶף וְצִפּוּי רָאשֵׁיהֶם

וַחֲשֻׁקֵיהֶם כָּסֶף׃&nbsp; <b>לח,כ</b>&nbsp;וְכָל־הַיְתֵדֹת לַמִּשְׁכָּן וְלֶחָצֵר

סָבִיב נְחֹשֶׁת׃&nbsp;&nbsp;{ס}</p>
<p><b>לח,כא</b>&nbsp;אֵלֶּה פְקוּדֵי הַמִּשְׁכָּן מִשְׁכַּן הָעֵדֻת אֲשֶׁר פֻּקַּד עַל־פִּי מֹשֶׁה&nbsp;

עֲבֹדַת הַלְוִיִּם בְּיַד אִיתָמָר בֶּן־אַהֲרֹן הַכֹּהֵן׃&nbsp; <b>לח,כב</b>

וּבְצַלְאֵל בֶּן־אוּרִי בֶן־חוּר לְמַטֵּה יְהוּדָה עָשָׂה אֵת

כָּל־אֲשֶׁר־צִוָּה יְהוָה אֶת־מֹשֶׁה׃&nbsp; <b>לח,כג</b>&nbsp;וְאִתּוֹ אָהֳלִיאָב

בֶּן־אֲחִיסָמָךְ לְמַטֵּה־דָן חָרָשׁ וְחֹשֵׁב וְרֹקֵם בַּתְּכֵלֶת

וּבָאַרְגָּמָן וּבְתוֹלַעַת הַשָּׁנִי וּבַשֵּׁשׁ׃&nbsp;&nbsp;{ס}</p>
<p><b>לח,כד</b> כָּל־הַזָּהָב הֶעָשׂוּי לַמְּלָאכָה בְּכֹל מְלֶאכֶת הַקֹּדֶשׁ וַיְהִי זְהַב

הַתְּנוּפָה תֵּשַׁע וְעֶשְׂרִים כִּכָּר וּשְׁבַע מֵאוֹת וּשְׁלֹשִׁים שֶׁקֶל

בְּשֶׁקֶל הַקֹּדֶשׁ׃&nbsp; <b>לח,כה</b>&nbsp;וְכֶסֶף פְּקוּדֵי הָעֵדָה מְאַת כִּכָּר

וְאֶלֶף וּשְׁבַע מֵאוֹת וַחֲמִשָּׁה וְשִׁבְעִים שֶׁקֶל בְּשֶׁקֶל

הַקֹּדֶשׁ׃&nbsp; <b>לח,כו</b>&nbsp;בֶּקַע לַגֻּלְגֹּלֶת מַחֲצִית הַשֶּׁקֶל בְּשֶׁקֶל

הַקֹּדֶשׁ לְכֹל הָעֹבֵר עַל־הַפְּקֻדִים מִבֶּן עֶשְׂרִים שָׁנָה וָמַעְלָה

לְשֵׁשׁ־מֵאוֹת אֶלֶף וּשְׁלֹשֶׁת אֲלָפִים וַחֲמֵשׁ מֵאוֹת וַחֲמִשִּׁים׃&nbsp; <b>לח,כז</b>

וַיְהִי מְאַת כִּכַּר הַכֶּסֶף לָצֶקֶת אֵת אַדְנֵי הַקֹּדֶשׁ וְאֵת אַדְנֵי

הַפָּרֹכֶת&nbsp; מְאַת אֲדָנִים לִמְאַת הַכִּכָּר כִּכָּר לָאָדֶן׃&nbsp; <b>לח,כח</b>

וְאֶת־הָאֶלֶף וּשְׁבַע הַמֵּאוֹת וַחֲמִשָּׁה וְשִׁבְעִים עָשָׂה וָוִים

לָעַמּוּדִים וְצִפָּה רָאשֵׁיהֶם וְחִשַּׁק אֹתָם׃&nbsp; <b>לח,כט</b>&nbsp;וּנְחֹשֶׁת

הַתְּנוּפָה שִׁבְעִים כִּכָּר וְאַלְפַּיִם וְאַרְבַּע־מֵאוֹת שָׁקֶל׃&nbsp; <b>לח,ל</b>

וַיַּעַשׂ בָּהּ אֶת־אַדְנֵי פֶּתַח אֹהֶל מוֹעֵד וְאֵת מִזְבַּח הַנְּחֹשֶׁת

וְאֶת־מִכְבַּר הַנְּחֹשֶׁת אֲשֶׁר־לוֹ וְאֵת כָּל־כְּלֵי הַמִּזְבֵּחַ׃&nbsp; <b>לח,לא</b>

וְאֶת־אַדְנֵי הֶחָצֵר סָבִיב וְאֶת־אַדְנֵי שַׁעַר הֶחָצֵר וְאֵת כָּל־יִתְדֹת

הַמִּשְׁכָּן וְאֶת־כָּל־יִתְדֹת הֶחָצֵר סָבִיב׃&nbsp; <b>לט,א</b>

וּמִן־הַתְּכֵלֶת וְהָאַרְגָּמָן וְתוֹלַעַת הַשָּׁנִי עָשׂוּ בִגְדֵי־שְׂרָד

לְשָׁרֵת בַּקֹּדֶשׁ וַיַּעֲשׂוּ אֶת־בִּגְדֵי הַקֹּדֶשׁ אֲשֶׁר לְאַהֲרֹן

כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{פ}</p>
<p><b>לט,ב</b>&nbsp;וַיַּעַשׂ אֶת־הָאֵפֹד&nbsp; זָהָב תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר׃&nbsp;
<b>לט,ג</b>&nbsp;וַיְרַקְּעוּ אֶת־פַּחֵי הַזָּהָב וְקִצֵּץ פְּתִילִם לַעֲשׂוֹת

בְּתוֹךְ הַתְּכֵלֶת וּבְתוֹךְ הָאַרְגָּמָן וּבְתוֹךְ תּוֹלַעַת הַשָּׁנִי

וּבְתוֹךְ הַשֵּׁשׁ מַעֲשֵׂה חֹשֵׁב׃&nbsp; <b>לט,ד</b>&nbsp;כְּתֵפֹת עָשׂוּ־לוֹ

חֹבְרֹת עַל־שְׁנֵי קצוותו (קְצוֹתָיו) חֻבָּר׃&nbsp; <b>לט,ה</b>&nbsp;וְחֵשֶׁב

אֲפֻדָּתוֹ אֲשֶׁר עָלָיו מִמֶּנּוּ הוּא כְּמַעֲשֵׂהוּ זָהָב תְּכֵלֶת

וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר כַּאֲשֶׁר צִוָּה יְהוָה

אֶת־מֹשֶׁה׃&nbsp;&nbsp;{ס}</p>
<p><b>לט,ו</b>&nbsp;וַיַּעֲשׂוּ אֶת־אַבְנֵי הַשֹּׁהַם מֻסַבֹּת מִשְׁבְּצֹת זָהָב מְפֻתָּחֹת פִּתּוּחֵי חוֹתָם

עַל־שְׁמוֹת בְּנֵי יִשְׂרָאֵל׃&nbsp; <b>לט,ז</b>&nbsp;וַיָּשֶׂם אֹתָם עַל כִּתְפֹת

הָאֵפֹד אַבְנֵי זִכָּרוֹן לִבְנֵי יִשְׂרָאֵל&nbsp; כַּאֲשֶׁר צִוָּה יְהוָה

אֶת־מֹשֶׁה׃&nbsp;&nbsp;{פ}</p>
<p><b>לט,ח</b>&nbsp;וַיַּעַשׂ אֶת־הַחֹשֶׁן מַעֲשֵׂה חֹשֵׁב כְּמַעֲשֵׂה אֵפֹד&nbsp; זָהָב תְּכֵלֶת

וְאַרְגָּמָן וְתוֹלַעַת שָׁנִי וְשֵׁשׁ מָשְׁזָר׃&nbsp; <b>לט,ט</b>&nbsp;רָבוּעַ

הָיָה כָּפוּל עָשׂוּ אֶת־הַחֹשֶׁן זֶרֶת אָרְכּוֹ וְזֶרֶת רָחְבּוֹ

כָּפוּל׃&nbsp; <b>לט,י</b>&nbsp;וַיְמַלְאוּ־בוֹ אַרְבָּעָה טוּרֵי אָבֶן&nbsp; טוּר

אֹדֶם פִּטְדָה וּבָרֶקֶת הַטּוּר הָאֶחָד׃&nbsp; <b>לט,יא</b>&nbsp;וְהַטּוּר

הַשֵּׁנִי נֹפֶךְ סַפִּיר וְיָהֲלֹם׃&nbsp; <b>לט,יב</b>&nbsp;וְהַטּוּר הַשְּׁלִישִׁי

לֶשֶׁם שְׁבוֹ וְאַחְלָמָה׃&nbsp; <b>לט,יג</b>&nbsp;וְהַטּוּר הָרְבִיעִי תַּרְשִׁישׁ

שֹׁהַם וְיָשְׁפֵה&nbsp; מוּסַבֹּת מִשְׁבְּצֹת זָהָב בְּמִלֻּאֹתָם׃&nbsp; <b>לט,יד</b>

וְהָאֲבָנִים עַל־שְׁמֹת בְּנֵי־יִשְׂרָאֵל הֵנָּה שְׁתֵּים עֶשְׂרֵה עַל־שְׁמֹתָם&nbsp;

פִּתּוּחֵי חֹתָם אִישׁ עַל־שְׁמוֹ לִשְׁנֵים עָשָׂר שָׁבֶט׃&nbsp; <b>לט,טו</b>

וַיַּעֲשׂוּ עַל־הַחֹשֶׁן שַׁרְשְׁרֹת גַּבְלֻת מַעֲשֵׂה עֲבֹת זָהָב

טָהוֹר׃&nbsp; <b>לט,טז</b>&nbsp;וַיַּעֲשׂוּ שְׁתֵּי מִשְׁבְּצֹת זָהָב וּשְׁתֵּי

טַבְּעֹת זָהָב וַיִּתְּנוּ אֶת־שְׁתֵּי הַטַּבָּעֹת עַל־שְׁנֵי קְצוֹת

הַחֹשֶׁן׃&nbsp; <b>לט,יז</b>&nbsp;וַיִּתְּנוּ שְׁתֵּי הָעֲבֹתֹת הַזָּהָב עַל־שְׁתֵּי

הַטַּבָּעֹת עַל־קְצוֹת הַחֹשֶׁן׃&nbsp; <b>לט,יח</b>&nbsp;וְאֵת שְׁתֵּי קְצוֹת

שְׁתֵּי הָעֲבֹתֹת נָתְנוּ עַל־שְׁתֵּי הַמִּשְׁבְּצֹת וַיִּתְּנֻם עַל־כִּתְפֹת

הָאֵפֹד אֶל־מוּל פָּנָיו׃&nbsp; <b>לט,יט</b>&nbsp;וַיַּעֲשׂוּ שְׁתֵּי טַבְּעֹת זָהָב

וַיָּשִׂימוּ עַל־שְׁנֵי קְצוֹת הַחֹשֶׁן&nbsp; עַל־שְׂפָתוֹ אֲשֶׁר אֶל־עֵבֶר

הָאֵפֹד בָּיְתָה׃&nbsp; <b>לט,כ</b>&nbsp;וַיַּעֲשׂוּ שְׁתֵּי טַבְּעֹת זָהָב

וַיִּתְּנֻם עַל־שְׁתֵּי כִתְפֹת הָאֵפֹד מִלְּמַטָּה מִמּוּל פָּנָיו לְעֻמַּת

מַחְבַּרְתּוֹ מִמַּעַל לְחֵשֶׁב הָאֵפֹד׃&nbsp; <b>לט,כא</b>&nbsp;וַיִּרְכְּסוּ

אֶת־הַחֹשֶׁן מִטַּבְּעֹתָיו אֶל־טַבְּעֹת הָאֵפֹד בִּפְתִיל תְּכֵלֶת לִהְיֹת

עַל־חֵשֶׁב הָאֵפֹד וְלֹא־יִזַּח הַחֹשֶׁן מֵעַל הָאֵפֹד כַּאֲשֶׁר צִוָּה יְהוָה

אֶת־מֹשֶׁה׃&nbsp;&nbsp;{פ}</p>
<p><b>לט,כב</b>&nbsp;וַיַּעַשׂ אֶת־מְעִיל הָאֵפֹד מַעֲשֵׂה אֹרֵג כְּלִיל תְּכֵלֶת׃&nbsp; <b>לט,כג</b>

וּפִי־הַמְּעִיל בְּתוֹכוֹ כְּפִי תַחְרָא שָׂפָה לְפִיו סָבִיב לֹא

יִקָּרֵעַ׃&nbsp; <b>לט,כד</b>&nbsp;וַיַּעֲשׂוּ עַל־שׁוּלֵי הַמְּעִיל רִמּוֹנֵי

תְּכֵלֶת וְאַרְגָּמָן וְתוֹלַעַת שָׁנִי מָשְׁזָר׃&nbsp; <b>לט,כה</b>

וַיַּעֲשׂוּ פַעֲמֹנֵי זָהָב טָהוֹר וַיִּתְּנוּ אֶת־הַפַּעֲמֹנִים בְּתוֹךְ

הָרִמֹּנִים עַל־שׁוּלֵי הַמְּעִיל סָבִיב בְּתוֹךְ הָרִמֹּנִים׃&nbsp; <b>לט,כו</b>

פַּעֲמֹן וְרִמֹּן פַּעֲמֹן וְרִמֹּן עַל־שׁוּלֵי הַמְּעִיל סָבִיב לְשָׁרֵת

כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>לט,כז</b>&nbsp;וַיַּעֲשׂוּ אֶת־הַכָּתְנֹת שֵׁשׁ מַעֲשֵׂה אֹרֵג לְאַהֲרֹן וּלְבָנָיו׃&nbsp; <b>לט,כח</b>

וְאֵת הַמִּצְנֶפֶת שֵׁשׁ וְאֶת־פַּאֲרֵי הַמִּגְבָּעֹת שֵׁשׁ וְאֶת־מִכְנְסֵי

הַבָּד שֵׁשׁ מָשְׁזָר׃&nbsp; <b>לט,כט</b>&nbsp;וְאֶת־הָאַבְנֵט שֵׁשׁ מָשְׁזָר

וּתְכֵלֶת וְאַרְגָּמָן וְתוֹלַעַת שָׁנִי מַעֲשֵׂה רֹקֵם&nbsp; כַּאֲשֶׁר צִוָּה

יְהוָה אֶת־מֹשֶׁה׃&nbsp;&nbsp;{ס}</p>
<p><b>לט,ל</b>&nbsp;וַיַּעֲשׂוּ אֶת־צִיץ נֵזֶר־הַקֹּדֶשׁ זָהָב טָהוֹר וַיִּכְתְּבוּ עָלָיו מִכְתַּב פִּתּוּחֵי

חוֹתָם קֹדֶשׁ לַיהוָה׃&nbsp; <b>לט,לא</b>&nbsp;וַיִּתְּנוּ עָלָיו פְּתִיל תְּכֵלֶת

לָתֵת עַל־הַמִּצְנֶפֶת מִלְמָעְלָה כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>לט,לב</b>&nbsp;וַתֵּכֶל כָּל־עֲבֹדַת מִשְׁכַּן אֹהֶל מוֹעֵד וַיַּעֲשׂוּ בְּנֵי יִשְׂרָאֵל כְּכֹל אֲשֶׁר

צִוָּה יְהוָה אֶת־מֹשֶׁה כֵּן עָשׂוּ׃&nbsp;&nbsp;{פ}</p>
<p><b>לט,לג</b>&nbsp;וַיָּבִיאוּ אֶת־הַמִּשְׁכָּן אֶל־מֹשֶׁה אֶת־הָאֹהֶל וְאֶת־כָּל־כֵּלָיו קְרָסָיו קְרָשָׁיו

בְּרִיחָו וְעַמֻּדָיו וַאֲדָנָיו׃&nbsp; <b>לט,לד</b>&nbsp;וְאֶת־מִכְסֵה עוֹרֹת

הָאֵילִם הַמְאָדָּמִים וְאֶת־מִכְסֵה עֹרֹת הַתְּחָשִׁים וְאֵת פָּרֹכֶת

הַמָּסָךְ׃&nbsp; <b>לט,לה</b>&nbsp;אֶת־אֲרוֹן הָעֵדֻת וְאֶת־בַּדָּיו וְאֵת

הַכַּפֹּרֶת׃&nbsp; <b>לט,לו</b>&nbsp;אֶת־הַשֻּׁלְחָן אֶת־כָּל־כֵּלָיו וְאֵת לֶחֶם

הַפָּנִים׃&nbsp; <b>לט,לז</b>&nbsp;אֶת־הַמְּנֹרָה הַטְּהֹרָה אֶת־נֵרֹתֶיהָ נֵרֹת

הַמַּעֲרָכָה וְאֶת־כָּל־כֵּלֶיהָ וְאֵת שֶׁמֶן הַמָּאוֹר׃&nbsp; <b>לט,לח</b>

וְאֵת מִזְבַּח הַזָּהָב וְאֵת שֶׁמֶן הַמִּשְׁחָה וְאֵת קְטֹרֶת הַסַּמִּים וְאֵת

מָסַךְ פֶּתַח הָאֹהֶל׃&nbsp; <b>לט,לט</b>&nbsp;אֵת מִזְבַּח הַנְּחֹשֶׁת

וְאֶת־מִכְבַּר הַנְּחֹשֶׁת אֲשֶׁר־לוֹ אֶת־בַּדָּיו וְאֶת־כָּל־כֵּלָיו

אֶת־הַכִּיֹּר וְאֶת־כַּנּוֹ׃&nbsp; <b>לט,מ</b>&nbsp;אֵת קַלְעֵי הֶחָצֵר

אֶת־עַמֻּדֶיהָ וְאֶת־אֲדָנֶיהָ וְאֶת־הַמָּסָךְ לְשַׁעַר הֶחָצֵר אֶת־מֵיתָרָיו

וִיתֵדֹתֶיהָ וְאֵת כָּל־כְּלֵי עֲבֹדַת הַמִּשְׁכָּן לְאֹהֶל מוֹעֵד׃&nbsp; <b>לט,מא</b>

אֶת־בִּגְדֵי הַשְּׂרָד לְשָׁרֵת בַּקֹּדֶשׁ אֶת־בִּגְדֵי הַקֹּדֶשׁ לְאַהֲרֹן

הַכֹּהֵן וְאֶת־בִּגְדֵי בָנָיו לְכַהֵן׃&nbsp; <b>לט,מב</b>&nbsp;כְּכֹל אֲשֶׁר־צִוָּה

יְהוָה אֶת־מֹשֶׁה&nbsp; כֵּן עָשׂוּ בְּנֵי יִשְׂרָאֵל אֵת כָּל־הָעֲבֹדָה׃&nbsp;
<b>לט,מג</b>&nbsp;וַיַּרְא מֹשֶׁה אֶת־כָּל־הַמְּלָאכָה וְהִנֵּה עָשׂוּ אֹתָהּ

כַּאֲשֶׁר צִוָּה יְהוָה כֵּן עָשׂוּ וַיְבָרֶךְ אֹתָם מֹשֶׁה׃&nbsp;&nbsp;{פ}</p>
<p><b>מ,א</b>&nbsp;וַיְדַבֵּר יְהוָה אֶל־מֹשֶׁה לֵּאמֹר׃&nbsp; <b>מ,ב</b>&nbsp;בְּיוֹם־הַחֹדֶשׁ הָרִאשׁוֹן

בְּאֶחָד לַחֹדֶשׁ תָּקִים אֶת־מִשְׁכַּן אֹהֶל מוֹעֵד׃&nbsp; <b>מ,ג</b>&nbsp;וְשַׂמְתָּ

שָׁם אֵת אֲרוֹן הָעֵדוּת וְסַכֹּתָ עַל־הָאָרֹן אֶת־הַפָּרֹכֶת׃&nbsp; <b>מ,ד</b>

וְהֵבֵאתָ אֶת־הַשֻּׁלְחָן וְעָרַכְתָּ אֶת־עֶרְכּוֹ וְהֵבֵאתָ אֶת־הַמְּנֹרָה

וְהַעֲלֵיתָ אֶת־נֵרֹתֶיהָ׃&nbsp; <b>מ,ה</b>&nbsp;וְנָתַתָּה אֶת־מִזְבַּח הַזָּהָב

לִקְטֹרֶת לִפְנֵי אֲרוֹן הָעֵדֻת וְשַׂמְתָּ אֶת־מָסַךְ הַפֶּתַח

לַמִּשְׁכָּן׃&nbsp; <b>מ,ו</b>&nbsp;וְנָתַתָּה אֵת מִזְבַּח הָעֹלָה לִפְנֵי פֶּתַח

מִשְׁכַּן אֹהֶל־מוֹעֵד׃&nbsp; <b>מ,ז</b>&nbsp;וְנָתַתָּ אֶת־הַכִּיֹּר בֵּין־אֹהֶל

מוֹעֵד וּבֵין הַמִּזְבֵּחַ וְנָתַתָּ שָׁם מָיִם׃&nbsp; <b>מ,ח</b>&nbsp;וְשַׂמְתָּ

אֶת־הֶחָצֵר סָבִיב וְנָתַתָּ אֶת־מָסַךְ שַׁעַר הֶחָצֵר׃&nbsp; <b>מ,ט</b>

וְלָקַחְתָּ אֶת־שֶׁמֶן הַמִּשְׁחָה וּמָשַׁחְתָּ אֶת־הַמִּשְׁכָּן

וְאֶת־כָּל־אֲשֶׁר־בּוֹ וְקִדַּשְׁתָּ אֹתוֹ וְאֶת־כָּל־כֵּלָיו וְהָיָה

קֹדֶשׁ׃&nbsp; <b>מ,י</b>&nbsp;וּמָשַׁחְתָּ אֶת־מִזְבַּח הָעֹלָה וְאֶת־כָּל־כֵּלָיו

וְקִדַּשְׁתָּ אֶת־הַמִּזְבֵּחַ וְהָיָה הַמִּזְבֵּחַ קֹדֶשׁ קָדָשִׁים׃&nbsp; <b>מ,יא</b>

וּמָשַׁחְתָּ אֶת־הַכִּיֹּר וְאֶת־כַּנּוֹ וְקִדַּשְׁתָּ אֹתוֹ׃&nbsp; <b>מ,יב</b>

וְהִקְרַבְתָּ אֶת־אַהֲרֹן וְאֶת־בָּנָיו אֶל־פֶּתַח אֹהֶל מוֹעֵד וְרָחַצְתָּ

אֹתָם בַּמָּיִם׃&nbsp; <b>מ,יג</b>&nbsp;וְהִלְבַּשְׁתָּ אֶת־אַהֲרֹן אֵת בִּגְדֵי הַקֹּדֶשׁ

וּמָשַׁחְתָּ אֹתוֹ וְקִדַּשְׁתָּ אֹתוֹ וְכִהֵן לִי׃&nbsp; <b>מ,יד</b>

וְאֶת־בָּנָיו תַּקְרִיב וְהִלְבַּשְׁתָּ אֹתָם כֻּתֳּנֹת׃&nbsp; <b>מ,טו</b>

וּמָשַׁחְתָּ אֹתָם כַּאֲשֶׁר מָשַׁחְתָּ אֶת־אֲבִיהֶם וְכִהֲנוּ לִי וְהָיְתָה

לִהְיֹת לָהֶם מָשְׁחָתָם לִכְהֻנַּת עוֹלָם לְדֹרֹתָם׃&nbsp; <b>מ,טז</b>

וַיַּעַשׂ מֹשֶׁה&nbsp; כְּכֹל אֲשֶׁר צִוָּה יְהוָה אֹתוֹ כֵּן עָשָׂה׃&nbsp;&nbsp;{ס}</p>
<p><b>מ,יז</b>&nbsp;וַיְהִי בַּחֹדֶשׁ הָרִאשׁוֹן בַּשָּׁנָה הַשֵּׁנִית בְּאֶחָד לַחֹדֶשׁ&nbsp; הוּקַם

הַמִּשְׁכָּן׃&nbsp; <b>מ,יח</b>&nbsp;וַיָּקֶם מֹשֶׁה אֶת־הַמִּשְׁכָּן וַיִּתֵּן

אֶת־אֲדָנָיו וַיָּשֶׂם אֶת־קְרָשָׁיו וַיִּתֵּן אֶת־בְּרִיחָיו וַיָּקֶם

אֶת־עַמּוּדָיו׃&nbsp; <b>מ,יט</b>&nbsp;וַיִּפְרֹשׂ אֶת־הָאֹהֶל עַל־הַמִּשְׁכָּן

וַיָּשֶׂם אֶת־מִכְסֵה הָאֹהֶל עָלָיו מִלְמָעְלָה כַּאֲשֶׁר צִוָּה יְהוָה

אֶת־מֹשֶׁה׃&nbsp;&nbsp;{ס}</p>
<p><b>מ,כ</b>&nbsp;וַיִּקַּח וַיִּתֵּן אֶת־הָעֵדֻת אֶל־הָאָרֹן וַיָּשֶׂם אֶת־הַבַּדִּים עַל־הָאָרֹן

וַיִּתֵּן אֶת־הַכַּפֹּרֶת עַל־הָאָרֹן מִלְמָעְלָה׃&nbsp; <b>מ,כא</b>&nbsp;וַיָּבֵא

אֶת־הָאָרֹן אֶל־הַמִּשְׁכָּן וַיָּשֶׂם אֵת פָּרֹכֶת הַמָּסָךְ וַיָּסֶךְ עַל

אֲרוֹן הָעֵדוּת כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>מ,כב</b>&nbsp;וַיִּתֵּן אֶת־הַשֻּׁלְחָן בְּאֹהֶל מוֹעֵד עַל יֶרֶךְ הַמִּשְׁכָּן צָפֹנָה מִחוּץ

לַפָּרֹכֶת׃&nbsp; <b>מ,כג</b>&nbsp;וַיַּעֲרֹךְ עָלָיו עֵרֶךְ לֶחֶם לִפְנֵי יְהוָה

כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>מ,כד</b>&nbsp;וַיָּשֶׂם אֶת־הַמְּנֹרָה בְּאֹהֶל מוֹעֵד נֹכַח הַשֻּׁלְחָן עַל יֶרֶךְ הַמִּשְׁכָּן

נֶגְבָּה׃&nbsp; <b>מ,כה</b>&nbsp;וַיַּעַל הַנֵּרֹת לִפְנֵי יְהוָה כַּאֲשֶׁר צִוָּה

יְהוָה אֶת־מֹשֶׁה׃&nbsp;&nbsp;{ס}</p>
<p><b>מ,כו</b>&nbsp;וַיָּשֶׂם אֶת־מִזְבַּח הַזָּהָב בְּאֹהֶל מוֹעֵד לִפְנֵי הַפָּרֹכֶת׃&nbsp; <b>מ,כז</b>

וַיַּקְטֵר עָלָיו קְטֹרֶת סַמִּים כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>מ,כח</b>&nbsp;וַיָּשֶׂם אֶת־מָסַךְ הַפֶּתַח לַמִּשְׁכָּן׃&nbsp; <b>מ,כט</b>&nbsp;וְאֵת מִזְבַּח הָעֹלָה שָׂם

פֶּתַח מִשְׁכַּן אֹהֶל־מוֹעֵד וַיַּעַל עָלָיו אֶת־הָעֹלָה וְאֶת־הַמִּנְחָה

כַּאֲשֶׁר צִוָּה יְהוָה אֶת־מֹשֶׁה׃&nbsp;&nbsp;{ס}</p>
<p><b>מ,ל</b>&nbsp;וַיָּשֶׂם אֶת־הַכִּיֹּר בֵּין־אֹהֶל מוֹעֵד וּבֵין הַמִּזְבֵּחַ וַיִּתֵּן שָׁמָּה מַיִם

לְרָחְצָה׃&nbsp; <b>מ,לא</b>&nbsp;וְרָחֲצוּ מִמֶּנּוּ מֹשֶׁה וְאַהֲרֹן וּבָנָיו

אֶת־יְדֵיהֶם וְאֶת־רַגְלֵיהֶם׃&nbsp; <b>מ,לב</b>&nbsp;בְּבֹאָם אֶל־אֹהֶל מוֹעֵד

וּבְקָרְבָתָם אֶל־הַמִּזְבֵּחַ יִרְחָצוּ&nbsp; כַּאֲשֶׁר צִוָּה יְהוָה

אֶת־מֹשֶׁה׃&nbsp;&nbsp;{ס}</p>
<p><b>מ,לג</b>&nbsp;וַיָּקֶם אֶת־הֶחָצֵר סָבִיב לַמִּשְׁכָּן וְלַמִּזְבֵּחַ וַיִּתֵּן אֶת־מָסַךְ שַׁעַר

הֶחָצֵר וַיְכַל מֹשֶׁה אֶת־הַמְּלָאכָה׃&nbsp;&nbsp;{פ}</p>
<p><b>מ,לד</b>&nbsp;וַיְכַס הֶעָנָן אֶת־אֹהֶל מוֹעֵד וּכְבוֹד יְהוָה מָלֵא אֶת־הַמִּשְׁכָּן׃&nbsp; <b>מ,לה</b>

וְלֹא־יָכֹל מֹשֶׁה לָבוֹא אֶל־אֹהֶל מוֹעֵד כִּי־שָׁכַן עָלָיו הֶעָנָן וּכְבוֹד

יְהוָה מָלֵא אֶת־הַמִּשְׁכָּן׃&nbsp; <b>מ,לו</b>&nbsp;וּבְהֵעָלוֹת הֶעָנָן מֵעַל

הַמִּשְׁכָּן יִסְעוּ בְּנֵי יִשְׂרָאֵל בְּכֹל מַסְעֵיהֶם׃&nbsp; <b>מ,לז</b>

וְאִם־לֹא יֵעָלֶה הֶעָנָן וְלֹא יִסְעוּ עַד־יוֹם הֵעָלֹתוֹ׃&nbsp; <b>מ,לח</b>

כִּי עֲנַן יְהוָה עַל־הַמִּשְׁכָּן יוֹמָם וְאֵשׁ תִּהְיֶה לַיְלָה בּוֹ לְעֵינֵי

כָל־בֵּית־יִשְׂרָאֵל בְּכָל־מַסְעֵיהֶם׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="lev.htm">Poster</a></p>
</td></tr>
</table>









		


</body>
</html>

