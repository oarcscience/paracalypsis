<html>
<head>
<title>Biblia Hebraica. Osea</title>
<meta http-equiv="Content-Type" content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica" name="keywords">
<meta content="Biblia Hebraica, Osea" name="description">
<link href="../../hebr.css" rel="stylesheet" type="text/css">
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<p class=text>&#8226; <script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script> Детальная информация <a href="https://mart-stone.ru/catalog/valuny/" target="_blank">камень валун у нас на сайте</a>. <!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>הושע</h1>
<p><b>א,א</b>&nbsp;דְּבַר־יְהוָה אֲשֶׁר הָיָה אֶל־הוֹשֵׁעַ בֶּן־בְּאֵרִי בִּימֵי עֻזִּיָּה יוֹתָם אָחָז

יְחִזְקִיָּה מַלְכֵי יְהוּדָה וּבִימֵי יָרָבְעָם בֶּן־יוֹאָשׁ מֶלֶךְ

יִשְׂרָאֵל׃&nbsp; <b>א,ב</b>&nbsp;תְּחִלַּת דִּבֶּר־יְהוָה בְּהוֹשֵׁעַ&nbsp;&nbsp;{פ}<br>

&nbsp;<br>

וַיֹּאמֶר יְהוָה אֶל־הוֹשֵׁעַ לֵךְ קַח־לְךָ אֵשֶׁת זְנוּנִים וְיַלְדֵי זְנוּנִים

כִּי־זָנֹה תִזְנֶה הָאָרֶץ מֵאַחֲרֵי יְהוָה׃&nbsp; <b>א,ג</b>&nbsp;וַיֵּלֶךְ

וַיִּקַּח אֶת־גֹּמֶר בַּת־דִּבְלָיִם וַתַּהַר וַתֵּלֶד־לוֹ בֵּן׃&nbsp; <b>א,ד</b>

וַיֹּאמֶר יְהוָה אֵלָיו קְרָא שְׁמוֹ יִזְרְעֶאל&nbsp; כִּי־עוֹד מְעַט

וּפָקַדְתִּי אֶת־דְּמֵי יִזְרְעֶאל עַל־בֵּית יֵהוּא וְהִשְׁבַּתִּי מַמְלְכוּת

בֵּית יִשְׂרָאֵל׃&nbsp; <b>א,ה</b>&nbsp;וְהָיָה בַּיּוֹם הַהוּא וְשָׁבַרְתִּי

אֶת־קֶשֶׁת יִשְׂרָאֵל בְּעֵמֶק יִזְרְעֶאל׃&nbsp; <b>א,ו</b>&nbsp;וַתַּהַר עוֹד

וַתֵּלֶד בַּת וַיֹּאמֶר לוֹ קְרָא שְׁמָהּ לֹא רֻחָמָה&nbsp; כִּי לֹא אוֹסִיף

עוֹד אֲרַחֵם אֶת־בֵּית יִשְׂרָאֵל כִּי־נָשֹׂא אֶשָּׂא לָהֶם׃&nbsp; <b>א,ז</b>

וְאֶת־בֵּית יְהוּדָה אֲרַחֵם וְהוֹשַׁעְתִּים בַּיהוָה אֱלֹהֵיהֶם וְלֹא

אוֹשִׁיעֵם בְּקֶשֶׁת וּבְחֶרֶב וּבְמִלְחָמָה בְּסוּסִים וּבְפָרָשִׁים׃&nbsp; <b>א,ח</b>

וַתִּגְמֹל אֶת־לֹא רֻחָמָה וַתַּהַר וַתֵּלֶד בֵּן׃&nbsp; <b>א,ט</b>&nbsp;וַיֹּאמֶר

קְרָא שְׁמוֹ לֹא עַמִּי&nbsp; כִּי אַתֶּם לֹא עַמִּי וְאָנֹכִי לֹא־אֶהְיֶה

לָכֶם׃&nbsp;&nbsp;{פ}</p>
<p><b>ב,א</b>&nbsp;וְהָיָה מִסְפַּר בְּנֵי־יִשְׂרָאֵל כְּחוֹל הַיָּם אֲשֶׁר לֹא־יִמַּד וְלֹא יִסָּפֵר

וְהָיָה בִּמְקוֹם אֲשֶׁר־יֵאָמֵר לָהֶם לֹא־עַמִּי אַתֶּם יֵאָמֵר לָהֶם בְּנֵי

אֵל־חָי׃&nbsp; <b>ב,ב</b>&nbsp;וְנִקְבְּצוּ בְּנֵי־יְהוּדָה וּבְנֵי־יִשְׂרָאֵל

יַחְדָּו וְשָׂמוּ לָהֶם רֹאשׁ אֶחָד וְעָלוּ מִן־הָאָרֶץ&nbsp; כִּי גָדוֹל יוֹם

יִזְרְעֶאל׃&nbsp; <b>ב,ג</b>&nbsp;אִמְרוּ לַאֲחֵיכֶם עַמִּי וְלַאֲחוֹתֵיכֶם

רֻחָמָה׃&nbsp; <b>ב,ד</b>&nbsp;רִיבוּ בְאִמְּכֶם רִיבוּ כִּי־הִיא לֹא אִשְׁתִּי

וְאָנֹכִי לֹא אִישָׁהּ וְתָסֵר זְנוּנֶיהָ מִפָּנֶיהָ וְנַאֲפוּפֶיהָ מִבֵּין

שָׁדֶיהָ׃&nbsp; <b>ב,ה</b>&nbsp;פֶּן־אַפְשִׁיטֶנָּה עֲרֻמָּה וְהִצַּגְתִּיהָ כְּיוֹם

הִוָּלְדָהּ וְשַׂמְתִּיהָ כַמִּדְבָּר וְשַׁתִּהָ כְּאֶרֶץ צִיָּה וַהֲמִתִּיהָ

בַּצָּמָא׃&nbsp; <b>ב,ו</b>&nbsp;וְאֶת־בָּנֶיהָ לֹא אֲרַחֵם&nbsp; כִּי־בְנֵי זְנוּנִים

הֵמָּה׃&nbsp; <b>ב,ז</b>&nbsp;כִּי זָנְתָה אִמָּם הֹבִישָׁה הוֹרָתָם&nbsp; כִּי

אָמְרָה אֵלְכָה אַחֲרֵי מְאַהֲבַי נֹתְנֵי לַחְמִי וּמֵימַי צַמְרִי וּפִשְׁתִּי

שַׁמְנִי וְשִׁקּוּיָי׃&nbsp; <b>ב,ח</b>&nbsp;לָכֵן הִנְנִי־שָׂךְ אֶת־דַּרְכֵּךְ

בַּסִּירִים וְגָדַרְתִּי אֶת־גְּדֵרָהּ וּנְתִיבוֹתֶיהָ לֹא תִמְצָא׃&nbsp; <b>ב,ט</b>

וְרִדְּפָה אֶת־מְאַהֲבֶיהָ וְלֹא־תַשִּׂיג אֹתָם וּבִקְשָׁתַם וְלֹא תִמְצָא

וְאָמְרָה אֵלְכָה וְאָשׁוּבָה אֶל־אִישִׁי הָרִאשׁוֹן כִּי טוֹב לִי אָז

מֵעָתָּה׃&nbsp; <b>ב,י</b>&nbsp;וְהִיא לֹא יָדְעָה כִּי אָנֹכִי נָתַתִּי לָהּ

הַדָּגָן וְהַתִּירוֹשׁ וְהַיִּצְהָר וְכֶסֶף הִרְבֵּיתִי לָהּ וְזָהָב עָשׂוּ

לַבָּעַל׃&nbsp; <b>ב,יא</b>&nbsp;לָכֵן אָשׁוּב וְלָקַחְתִּי דְגָנִי בְּעִתּוֹ

וְתִירוֹשִׁי בְּמוֹעֲדוֹ וְהִצַּלְתִּי צַמְרִי וּפִשְׁתִּי לְכַסּוֹת

אֶת־עֶרְוָתָהּ׃&nbsp; <b>ב,יב</b>&nbsp;וְעַתָּה אֲגַלֶּה אֶת־נַבְלֻתָהּ לְעֵינֵי

מְאַהֲבֶיהָ וְאִישׁ לֹא־יַצִּילֶנָּה מִיָּדִי׃&nbsp; <b>ב,יג</b>&nbsp;וְהִשְׁבַּתִּי

כָּל־מְשׂוֹשָׂהּ חַגָּהּ חָדְשָׁהּ וְשַׁבַּתָּהּ וְכֹל מוֹעֲדָהּ׃&nbsp; <b>ב,יד</b>

וַהֲשִׁמֹּתִי גַּפְנָהּ וּתְאֵנָתָהּ אֲשֶׁר אָמְרָה אֶתְנָה הֵמָּה לִי אֲשֶׁר

נָתְנוּ־לִי מְאַהֲבָי וְשַׂמְתִּים לְיַעַר וַאֲכָלָתַם חַיַּת הַשָּׂדֶה׃&nbsp; <b>ב,טו</b>

וּפָקַדְתִּי עָלֶיהָ אֶת־יְמֵי הַבְּעָלִים אֲשֶׁר תַּקְטִיר לָהֶם וַתַּעַד

נִזְמָהּ וְחֶלְיָתָהּ וַתֵּלֶךְ אַחֲרֵי מְאַהֲבֶיהָ וְאֹתִי שָׁכְחָה

נְאֻם־יְהוָה׃&nbsp;&nbsp;{ס}</p>
<p><b>ב,טז</b>&nbsp;לָכֵן הִנֵּה אָנֹכִי מְפַתֶּיהָ וְהֹלַכְתִּיהָ הַמִּדְבָּר וְדִבַּרְתִּי עַל־לִבָּהּ׃&nbsp; <b>ב,יז</b>

וְנָתַתִּי לָהּ אֶת־כְּרָמֶיהָ מִשָּׁם וְאֶת־עֵמֶק עָכוֹר לְפֶתַח תִּקְוָה

וְעָנְתָה שָּׁמָּה כִּימֵי נְעוּרֶיהָ וּכְיוֹם עֲלוֹתָהּ

מֵאֶרֶץ־מִצְרָיִם׃&nbsp; <b>ב,יח</b>&nbsp;וְהָיָה בַיּוֹם־הַהוּא נְאֻם־יְהוָה

תִּקְרְאִי אִישִׁי וְלֹא־תִקְרְאִי־לִי עוֹד בַּעְלִי׃&nbsp; <b>ב,יט</b>

וַהֲסִרֹתִי אֶת־שְׁמוֹת הַבְּעָלִים מִפִּיהָ וְלֹא־יִזָּכְרוּ עוֹד

בִּשְׁמָם׃&nbsp; <b>ב,כ</b>&nbsp;וְכָרַתִּי לָהֶם בְּרִית בַּיּוֹם הַהוּא עִם־חַיַּת

הַשָּׂדֶה וְעִם־עוֹף הַשָּׁמַיִם וְרֶמֶשׂ הָאֲדָמָה וְקֶשֶׁת וְחֶרֶב

וּמִלְחָמָה אֶשְׁבּוֹר מִן־הָאָרֶץ וְהִשְׁכַּבְתִּים לָבֶטַח׃&nbsp; <b>ב,כא</b>

וְאֵרַשְׂתִּיךְ לִי לְעוֹלָם וְאֵרַשְׂתִּיךְ לִי בְּצֶדֶק וּבְמִשְׁפָּט

וּבְחֶסֶד וּבְרַחֲמִים׃&nbsp; <b>ב,כב</b>&nbsp;וְאֵרַשְׂתִּיךְ לִי בֶּאֱמוּנָה

וְיָדַעַתְּ אֶת־יְהוָה׃&nbsp;&nbsp;{פ}</p>
<p><b>ב,כג</b>&nbsp;וְהָיָה בַּיּוֹם הַהוּא אֶעֱנֶה נְאֻם־יְהוָה אֶעֱנֶה אֶת־הַשָּׁמָיִם וְהֵם יַעֲנוּ

אֶת־הָאָרֶץ׃&nbsp; <b>ב,כד</b>&nbsp;וְהָאָרֶץ תַּעֲנֶה אֶת־הַדָּגָן

וְאֶת־הַתִּירוֹשׁ וְאֶת־הַיִּצְהָר וְהֵם יַעֲנוּ אֶת־יִזְרְעֶאל׃&nbsp; <b>ב,כה</b>

וּזְרַעְתִּיהָ לִּי בָּאָרֶץ וְרִחַמְתִּי אֶת־לֹא רֻחָמָה וְאָמַרְתִּי

לְלֹא־עַמִּי עַמִּי־אַתָּה וְהוּא יֹאמַר אֱלֹהָי׃&nbsp;&nbsp;{פ}</p>
<p><b>ג,א</b>&nbsp;וַיֹּאמֶר יְהוָה אֵלַי עוֹד לֵךְ אֱהַב־אִשָּׁה אֲהֻבַת רֵעַ וּמְנָאָפֶת&nbsp; כְּאַהֲבַת

יְהוָה אֶת־בְּנֵי יִשְׂרָאֵל וְהֵם פֹּנִים אֶל־אֱלֹהִים אֲחֵרִים וְאֹהֲבֵי

אֲשִׁישֵׁי עֲנָבִים׃&nbsp; <b>ג,ב</b>&nbsp;וָאֶכְּרֶהָ לִּי בַּחֲמִשָּׁה עָשָׂר

כָּסֶף וְחֹמֶר שְׂעֹרִים וְלֵתֶךְ שְׂעֹרִים׃&nbsp; <b>ג,ג</b>&nbsp;וָאֹמַר אֵלֶיהָ

יָמִים רַבִּים תֵּשְׁבִי לִי לֹא תִזְנִי וְלֹא תִהְיִי לְאִישׁ וְגַם־אֲנִי

אֵלָיִךְ׃&nbsp; <b>ג,ד</b>&nbsp;כִּי יָמִים רַבִּים יֵשְׁבוּ בְּנֵי יִשְׂרָאֵל אֵין

מֶלֶךְ וְאֵין שָׂר וְאֵין זֶבַח וְאֵין מַצֵּבָה וְאֵין אֵפוֹד וּתְרָפִים׃&nbsp;
<b>ג,ה</b>&nbsp;אַחַר יָשֻׁבוּ בְּנֵי יִשְׂרָאֵל וּבִקְשׁוּ אֶת־יְהוָה אֱלֹהֵיהֶם

וְאֵת דָּוִיד מַלְכָּם וּפָחֲדוּ אֶל־יְהוָה וְאֶל־טוּבוֹ בְּאַחֲרִית

הַיָּמִים׃&nbsp;&nbsp;{פ}</p>
<p><b>ד,א</b>&nbsp;שִׁמְעוּ דְבַר־יְהוָה בְּנֵי יִשְׂרָאֵל&nbsp; כִּי רִיב לַיהוָה עִם־יוֹשְׁבֵי הָאָרֶץ

כִּי אֵין־אֱמֶת וְאֵין־חֶסֶד וְאֵין־דַּעַת אֱלֹהִים בָּאָרֶץ׃&nbsp; <b>ד,ב</b>

אָלֹה וְכַחֵשׁ וְרָצֹחַ וְגָנֹב וְנָאֹף פָּרָצוּ וְדָמִים בְּדָמִים

נָגָעוּ׃&nbsp; <b>ד,ג</b>&nbsp;עַל־כֵּן תֶּאֱבַל הָאָרֶץ וְאֻמְלַל כָּל־יוֹשֵׁב

בָּהּ בְּחַיַּת הַשָּׂדֶה וּבְעוֹף הַשָּׁמָיִם וְגַם־דְּגֵי הַיָּם

יֵאָסֵפוּ׃&nbsp; <b>ד,ד</b>&nbsp;אַךְ אִישׁ אַל־יָרֵב וְאַל־יוֹכַח אִישׁ וְעַמְּךָ

כִּמְרִיבֵי כֹהֵן׃&nbsp; <b>ד,ה</b>&nbsp;וְכָשַׁלְתָּ הַיּוֹם וְכָשַׁל גַּם־נָבִיא

עִמְּךָ לָיְלָה וְדָמִיתִי אִמֶּךָ׃&nbsp; <b>ד,ו</b>&nbsp;נִדְמוּ עַמִּי מִבְּלִי

הַדָּעַת&nbsp; כִּי־אַתָּה הַדַּעַת מָאַסְתָּ ואמאסאך (וְאֶמְאָסְךָ) מִכַּהֵן

לִי וַתִּשְׁכַּח תּוֹרַת אֱלֹהֶיךָ אֶשְׁכַּח בָּנֶיךָ גַּם־אָנִי׃&nbsp; <b>ד,ז</b>

כְּרֻבָּם כֵּן חָטְאוּ־לִי כְּבוֹדָם בְּקָלוֹן אָמִיר׃&nbsp; <b>ד,ח</b>&nbsp;חַטַּאת

עַמִּי יֹאכֵלוּ וְאֶל־עֲו‍ֹנָם יִשְׂאוּ נַפְשׁוֹ׃&nbsp; <b>ד,ט</b>&nbsp;וְהָיָה

כָעָם כַּכֹּהֵן וּפָקַדְתִּי עָלָיו דְּרָכָיו וּמַעֲלָלָיו אָשִׁיב לוֹ׃&nbsp; <b>ד,י</b>

וְאָכְלוּ וְלֹא יִשְׂבָּעוּ הִזְנוּ וְלֹא יִפְרֹצוּ&nbsp; כִּי־אֶת־יְהוָה

עָזְבוּ לִשְׁמֹר׃&nbsp; <b>ד,יא</b>&nbsp;זְנוּת וְיַיִן וְתִירוֹשׁ יִקַּח־לֵב׃&nbsp;
<b>ד,יב</b>&nbsp;עַמִּי בְּעֵצוֹ יִשְׁאָל וּמַקְלוֹ יַגִּיד לוֹ&nbsp; כִּי רוּחַ

זְנוּנִים הִתְעָה וַיִּזְנוּ מִתַּחַת אֱלֹהֵיהֶם׃&nbsp; <b>ד,יג</b>&nbsp;עַל־רָאשֵׁי

הֶהָרִים יְזַבֵּחוּ וְעַל־הַגְּבָעוֹת יְקַטֵּרוּ תַּחַת אַלּוֹן וְלִבְנֶה

וְאֵלָה כִּי טוֹב צִלָּהּ עַל־כֵּן תִּזְנֶינָה בְּנוֹתֵיכֶם וְכַלּוֹתֵיכֶם תְּנָאַפְנָה׃&nbsp;
<b>ד,יד</b>&nbsp;לֹא־אֶפְקוֹד עַל־בְּנוֹתֵיכֶם כִּי תִזְנֶינָה וְעַל־כַּלּוֹתֵיכֶם

כִּי תְנָאַפְנָה כִּי־הֵם עִם־הַזֹּנוֹת יְפָרֵדוּ וְעִם־הַקְּדֵשׁוֹת יְזַבֵּחוּ

וְעָם לֹא־יָבִין יִלָּבֵט׃&nbsp; <b>ד,טו</b>&nbsp;אִם־זֹנֶה אַתָּה יִשְׂרָאֵל

אַל־יֶאְשַׁם יְהוּדָה וְאַל־תָּבֹאוּ הַגִּלְגָּל וְאַל־תַּעֲלוּ בֵּית אָוֶן

וְאַל־תִּשָּׁבְעוּ חַי־יְהוָה׃&nbsp; <b>ד,טז</b>&nbsp;כִּי כְּפָרָה סֹרֵרָה סָרַר

יִשְׂרָאֵל עַתָּה יִרְעֵם יְהוָה כְּכֶבֶשׂ בַּמֶּרְחָב׃&nbsp; <b>ד,יז</b>

חֲבוּר עֲצַבִּים אֶפְרָיִם הַנַּח־לוֹ׃&nbsp; <b>ד,יח</b>&nbsp;סָר סָבְאָם הַזְנֵה

הִזְנוּ אָהֲבוּ הֵבוּ קָלוֹן מָגִנֶּיהָ׃&nbsp; <b>ד,יט</b>&nbsp;צָרַר רוּחַ אוֹתָהּ

בִּכְנָפֶיהָ וְיֵבֹשׁוּ מִזִּבְחוֹתָם׃&nbsp;&nbsp;{פ}</p>
<p><b>ה,א</b>&nbsp;שִׁמְעוּ־זֹאת הַכֹּהֲנִים וְהַקְשִׁיבוּ בֵּית יִשְׂרָאֵל וּבֵית הַמֶּלֶךְ הַאֲזִינוּ כִּי

לָכֶם הַמִּשְׁפָּט&nbsp; כִּי־פַח הֱיִיתֶם לְמִצְפָּה וְרֶשֶׁת פְּרוּשָׂה

עַל־תָּבוֹר׃&nbsp; <b>ה,ב</b>&nbsp;וְשַׁחֲטָה שֵׂטִים הֶעְמִיקוּ וַאֲנִי מוּסָר

לְכֻלָּם׃&nbsp; <b>ה,ג</b>&nbsp;אֲנִי יָדַעְתִּי אֶפְרַיִם וְיִשְׂרָאֵל לֹא־נִכְחַד

מִמֶּנִּי&nbsp; כִּי עַתָּה הִזְנֵיתָ אֶפְרַיִם נִטְמָא יִשְׂרָאֵל׃&nbsp; <b>ה,ד</b>

לֹא יִתְּנוּ מַעַלְלֵיהֶם לָשׁוּב אֶל־אֱלֹהֵיהֶם&nbsp; כִּי רוּחַ זְנוּנִים

בְּקִרְבָּם וְאֶת־יְהוָה לֹא יָדָעוּ׃&nbsp; <b>ה,ה</b>&nbsp;וְעָנָה

גְאוֹן־יִשְׂרָאֵל בְּפָנָיו וְיִשְׂרָאֵל וְאֶפְרַיִם יִכָּשְׁלוּ בַּעֲו‍ֹנָם

כָּשַׁל גַּם־יְהוּדָה עִמָּם׃&nbsp; <b>ה,ו</b>&nbsp;בְּצֹאנָם וּבִבְקָרָם יֵלְכוּ

לְבַקֵּשׁ אֶת־יְהוָה וְלֹא יִמְצָאוּ&nbsp; חָלַץ מֵהֶם׃&nbsp; <b>ה,ז</b>

בַּיהוָה בָּגָדוּ כִּי־בָנִים זָרִים יָלָדוּ עַתָּה יֹאכְלֵם חֹדֶשׁ

אֶת־חֶלְקֵיהֶם׃&nbsp;&nbsp;{ס}</p>
<p><b>ה,ח</b>&nbsp;תִּקְעוּ שׁוֹפָר בַּגִּבְעָה חֲצֹצְרָה בָּרָמָה הָרִיעוּ בֵּית אָוֶן אַחֲרֶיךָ

בִּנְיָמִין׃&nbsp; <b>ה,ט</b>&nbsp;אֶפְרַיִם לְשַׁמָּה תִהְיֶה בְּיוֹם תּוֹכֵחָה

בְּשִׁבְטֵי יִשְׂרָאֵל הוֹדַעְתִּי נֶאֱמָנָה׃&nbsp; <b>ה,י</b>&nbsp;הָיוּ שָׂרֵי

יְהוּדָה כְּמַסִּיגֵי גְּבוּל עֲלֵיהֶם אֶשְׁפּוֹךְ כַּמַּיִם עֶבְרָתִי׃&nbsp; <b>ה,יא</b>

עָשׁוּק אֶפְרַיִם רְצוּץ מִשְׁפָּט&nbsp; כִּי הוֹאִיל הָלַךְ אַחֲרֵי־צָו׃&nbsp;
<b>ה,יב</b>&nbsp;וַאֲנִי כָעָשׁ לְאֶפְרָיִם וְכָרָקָב לְבֵית יְהוּדָה׃&nbsp; <b>ה,יג</b>

וַיַּרְא אֶפְרַיִם אֶת־חָלְיוֹ וִיהוּדָה אֶת־מְזֹרוֹ וַיֵּלֶךְ אֶפְרַיִם

אֶל־אַשּׁוּר וַיִּשְׁלַח אֶל־מֶלֶךְ יָרֵב וְהוּא לֹא יוּכַל לִרְפֹּא לָכֶם

וְלֹא־יִגְהֶה מִכֶּם מָזוֹר׃&nbsp; <b>ה,יד</b>&nbsp;כִּי אָנֹכִי כַשַּׁחַל

לְאֶפְרַיִם וְכַכְּפִיר לְבֵית יְהוּדָה אֲנִי אֲנִי אֶטְרֹף וְאֵלֵךְ אֶשָּׂא

וְאֵין מַצִּיל׃&nbsp; <b>ה,טו</b>&nbsp;אֵלֵךְ אָשׁוּבָה אֶל־מְקוֹמִי עַד

אֲשֶׁר־יֶאְשְׁמוּ וּבִקְשׁוּ פָנָי&nbsp; בַּצַּר לָהֶם יְשַׁחֲרֻנְנִי׃&nbsp; <b>ו,א</b>

לְכוּ וְנָשׁוּבָה אֶל־יְהוָה כִּי הוּא טָרָף וְיִרְפָּאֵנוּ יַךְ

וְיַחְבְּשֵׁנוּ׃&nbsp; <b>ו,ב</b>&nbsp;יְחַיֵּנוּ מִיֹּמָיִם בַּיּוֹם הַשְּׁלִישִׁי

יְקִמֵנוּ וְנִחְיֶה לְפָנָיו׃&nbsp; <b>ו,ג</b>&nbsp;וְנֵדְעָה נִרְדְּפָה לָדַעַת

אֶת־יְהוָה כְּשַׁחַר נָכוֹן מֹצָאוֹ וְיָבוֹא כַגֶּשֶׁם לָנוּ כְּמַלְקוֹשׁ

יוֹרֶה אָרֶץ׃&nbsp; <b>ו,ד</b>&nbsp;מָה אֶעֱשֶׂה־לְּךָ אֶפְרַיִם מָה אֶעֱשֶׂה־לְּךָ

יְהוּדָה וְחַסְדְּכֶם כַּעֲנַן־בֹּקֶר וְכַטַּל מַשְׁכִּים הֹלֵךְ׃&nbsp; <b>ו,ה</b>

עַל־כֵּן חָצַבְתִּי בַּנְּבִיאִים הֲרַגְתִּים בְּאִמְרֵי־פִי וּמִשְׁפָּטֶיךָ

אוֹר יֵצֵא׃&nbsp; <b>ו,ו</b>&nbsp;כִּי חֶסֶד חָפַצְתִּי וְלֹא־זָבַח וְדַעַת אֱלֹהִים

מֵעֹלוֹת׃&nbsp; <b>ו,ז</b>&nbsp;וְהֵמָּה כְּאָדָם עָבְרוּ בְרִית שָׁם בָּגְדוּ

בִי׃&nbsp; <b>ו,ח</b>&nbsp;גִּלְעָד קִרְיַת פֹּעֲלֵי אָוֶן עֲקֻבָּה מִדָּם׃&nbsp; <b>ו,ט</b>

וּכְחַכֵּי אִישׁ גְּדוּדִים חֶבֶר כֹּהֲנִים דֶּרֶךְ יְרַצְּחוּ־שֶׁכְמָה&nbsp;

כִּי זִמָּה עָשׂוּ׃&nbsp; <b>ו,י</b>&nbsp;בְּבֵית יִשְׂרָאֵל רָאִיתִי שעריריה

(שַׁעֲרוּרִיָּה) שָׁם זְנוּת לְאֶפְרַיִם נִטְמָא יִשְׂרָאֵל׃&nbsp; <b>ו,יא</b>

גַּם־יְהוּדָה שָׁת קָצִיר לָךְ בְּשׁוּבִי שְׁבוּת עַמִּי׃&nbsp;&nbsp;{פ}</p>
<p><b>ז,א</b>&nbsp;כְּרָפְאִי לְיִשְׂרָאֵל וְנִגְלָה עֲו‍ֹן אֶפְרַיִם וְרָעוֹת שֹׁמְרוֹן כִּי פָעֲלוּ שָׁקֶר

וְגַנָּב יָבוֹא פָּשַׁט גְּדוּד בַּחוּץ׃&nbsp; <b>ז,ב</b>&nbsp;וּבַל־יֹאמְרוּ

לִלְבָבָם כָּל־רָעָתָם זָכָרְתִּי עַתָּה סְבָבוּם מַעַלְלֵיהֶם נֶגֶד פָּנַי

הָיוּ׃&nbsp; <b>ז,ג</b>&nbsp;בְּרָעָתָם יְשַׂמְּחוּ־מֶלֶךְ וּבְכַחֲשֵׁיהֶם

שָׂרִים׃&nbsp; <b>ז,ד</b>&nbsp;כֻּלָּם מְנָאֲפִים כְּמוֹ תַנּוּר בֹּעֵרָה מֵאֹפֶה

יִשְׁבּוֹת מֵעִיר מִלּוּשׁ בָּצֵק עַד־חֻמְצָתוֹ׃&nbsp; <b>ז,ה</b>&nbsp;יוֹם

מַלְכֵּנוּ הֶחֱלוּ שָׂרִים חֲמַת מִיָּיִן מָשַׁךְ יָדוֹ אֶת־לֹצְצִים׃&nbsp; <b>ז,ו</b>

כִּי־קֵרְבוּ כַתַּנּוּר לִבָּם בְּאָרְבָּם&nbsp; כָּל־הַלַּיְלָה יָשֵׁן אֹפֵהֶם

בֹּקֶר הוּא בֹעֵר כְּאֵשׁ לֶהָבָה׃&nbsp; <b>ז,ז</b>&nbsp;כֻּלָּם יֵחַמּוּ

כַּתַּנּוּר וְאָכְלוּ אֶת־שֹׁפְטֵיהֶם כָּל־מַלְכֵיהֶם נָפָלוּ אֵין־קֹרֵא בָהֶם

אֵלָי׃&nbsp; <b>ז,ח</b>&nbsp;אֶפְרַיִם בָּעַמִּים הוּא יִתְבּוֹלָל אֶפְרַיִם הָיָה

עֻגָה בְּלִי הֲפוּכָה׃&nbsp; <b>ז,ט</b>&nbsp;אָכְלוּ זָרִים כֹּחוֹ וְהוּא לֹא יָדָע

גַּם־שֵׂיבָה זָרְקָה בּוֹ וְהוּא לֹא יָדָע׃&nbsp; <b>ז,י</b>&nbsp;וְעָנָה

גְאוֹן־יִשְׂרָאֵל בְּפָנָיו וְלֹא־שָׁבוּ אֶל־יְהוָה אֱלֹהֵיהֶם וְלֹא בִקְשֻׁהוּ

בְּכָל־זֹאת׃&nbsp; <b>ז,יא</b>&nbsp;וַיְהִי אֶפְרַיִם כְּיוֹנָה פוֹתָה אֵין לֵב

מִצְרַיִם קָרָאוּ אַשּׁוּר הָלָכוּ׃&nbsp; <b>ז,יב</b>&nbsp;כַּאֲשֶׁר יֵלֵכוּ

אֶפְרוֹשׂ עֲלֵיהֶם רִשְׁתִּי כְּעוֹף הַשָּׁמַיִם אוֹרִידֵם אַיְסִירֵם כְּשֵׁמַע

לַעֲדָתָם׃&nbsp;&nbsp;{ס}</p>
<p><b>ז,יג</b>&nbsp;אוֹי לָהֶם כִּי־נָדְדוּ מִמֶּנִּי שֹׁד לָהֶם כִּי־פָשְׁעוּ בִי וְאָנֹכִי אֶפְדֵּם וְהֵמָּה

דִּבְּרוּ עָלַי כְּזָבִים׃&nbsp; <b>ז,יד</b>&nbsp;וְלֹא־זָעֲקוּ אֵלַי בְּלִבָּם כִּי

יְיֵלִילוּ עַל־מִשְׁכְּבוֹתָם עַל־דָּגָן וְתִירוֹשׁ יִתְגּוֹרָרוּ יָסוּרוּ

בִי׃&nbsp; <b>ז,טו</b>&nbsp;וַאֲנִי יִסַּרְתִּי חִזַּקְתִּי זְרוֹעֹתָם וְאֵלַי

יְחַשְּׁבוּ־רָע׃&nbsp; <b>ז,טז</b>&nbsp;יָשׁוּבוּ לֹא עָל הָיוּ כְּקֶשֶׁת רְמִיָּה

יִפְּלוּ בַחֶרֶב שָׂרֵיהֶם מִזַּעַם לְשׁוֹנָם זוֹ לַעְגָּם בְּאֶרֶץ

מִצְרָיִם׃&nbsp; <b>ח,א</b>&nbsp;אֶל־חִכְּךָ שֹׁפָר כַּנֶּשֶׁר עַל־בֵּית יְהוָה

יַעַן עָבְרוּ בְרִיתִי וְעַל־תּוֹרָתִי פָּשָׁעוּ׃&nbsp; <b>ח,ב</b>&nbsp;לִי

יִזְעָקוּ אֱלֹהַי יְדַעֲנוּךָ יִשְׂרָאֵל׃&nbsp; <b>ח,ג</b>&nbsp;זָנַח יִשְׂרָאֵל

טוֹב אוֹיֵב יִרְדְּפוֹ׃&nbsp; <b>ח,ד</b>&nbsp;הֵם הִמְלִיכוּ וְלֹא מִמֶּנִּי

הֵשִׂירוּ וְלֹא יָדָעְתִּי כַּסְפָּם וּזְהָבָם עָשׂוּ לָהֶם עֲצַבִּים לְמַעַן

יִכָּרֵת׃&nbsp; <b>ח,ה</b>&nbsp;זָנַח עֶגְלֵךְ שֹׁמְרוֹן חָרָה אַפִּי בָּם עַד־מָתַי

לֹא יוּכְלוּ נִקָּיֹן׃&nbsp; <b>ח,ו</b>&nbsp;כִּי מִיִּשְׂרָאֵל וְהוּא חָרָשׁ

עָשָׂהוּ וְלֹא אֱלֹהִים הוּא&nbsp; כִּי־שְׁבָבִים יִהְיֶה עֵגֶל

שֹׁמְרוֹן׃&nbsp; <b>ח,ז</b>&nbsp;כִּי רוּחַ יִזְרָעוּ וְסוּפָתָה יִקְצֹרוּ קָמָה

אֵין־לוֹ צֶמַח בְּלִי יַעֲשֶׂה־קֶּמַח אוּלַי יַעֲשֶׂה זָרִים יִבְלָעֻהוּ׃&nbsp;
<b>ח,ח</b>&nbsp;נִבְלַע יִשְׂרָאֵל עַתָּה הָיוּ בַגּוֹיִם כִּכְלִי אֵין־חֵפֶץ

בּוֹ׃&nbsp; <b>ח,ט</b>&nbsp;כִּי־הֵמָּה עָלוּ אַשּׁוּר פֶּרֶא בּוֹדֵד לוֹ אֶפְרַיִם

הִתְנוּ אֲהָבִים׃&nbsp; <b>ח,י</b>&nbsp;גַּם כִּי־יִתְנוּ בַגּוֹיִם עַתָּה אֲקַבְּצֵם

וַיָּחֵלּוּ מְּעָט מִמַּשָּׂא מֶלֶךְ שָׂרִים׃&nbsp; <b>ח,יא</b>&nbsp;כִּי־הִרְבָּה

אֶפְרַיִם מִזְבְּחוֹת לַחֲטֹא&nbsp; הָיוּ־לוֹ מִזְבְּחוֹת לַחֲטֹא׃&nbsp; <b>ח,יב</b>

אכתוב־ (אֶכְתָּב־) לוֹ רבו (רֻבֵּי) תּוֹרָתִי&nbsp; כְּמוֹ־זָר

נֶחְשָׁבוּ׃&nbsp; <b>ח,יג</b>&nbsp;זִבְחֵי הַבְהָבַי יִזְבְּחוּ בָשָׂר וַיֹּאכֵלוּ

יְהוָה לֹא רָצָם עַתָּה יִזְכֹּר עֲו‍ֹנָם וְיִפְקֹד חַטֹּאותָם הֵמָּה מִצְרַיִם

יָשׁוּבוּ׃&nbsp; <b>ח,יד</b>&nbsp;וַיִּשְׁכַּח יִשְׂרָאֵל אֶת־עֹשֵׂהוּ וַיִּבֶן

הֵיכָלוֹת וִיהוּדָה הִרְבָּה עָרִים בְּצֻרוֹת וְשִׁלַּחְתִּי־אֵשׁ בְּעָרָיו

וְאָכְלָה אַרְמְנֹתֶיהָ׃&nbsp;&nbsp;{פ}</p>
<p><b>ט,א</b>&nbsp;אַל־תִּשְׂמַח יִשְׂרָאֵל אֶל־גִּיל כָּעַמִּים כִּי זָנִיתָ מֵעַל אֱלֹהֶיךָ אָהַבְתָּ אֶתְנָן

עַל כָּל־גָּרְנוֹת דָּגָן׃&nbsp; <b>ט,ב</b>&nbsp;גֹּרֶן וָיֶקֶב לֹא יִרְעֵם

וְתִירוֹשׁ יְכַחֶשׁ בָּהּ׃&nbsp; <b>ט,ג</b>&nbsp;לֹא יֵשְׁבוּ בְּאֶרֶץ יְהוָה וְשָׁב

אֶפְרַיִם מִצְרַיִם וּבְאַשּׁוּר טָמֵא יֹאכֵלוּ׃&nbsp; <b>ט,ד</b>&nbsp;לֹא־יִסְּכוּ

לַיהוָה יַיִן וְלֹא יֶעֶרְבוּ־לוֹ זִבְחֵיהֶם כְּלֶחֶם אוֹנִים לָהֶם

כָּל־אֹכְלָיו יִטַּמָּאוּ&nbsp; כִּי־לַחְמָם לְנַפְשָׁם לֹא יָבוֹא בֵּית

יְהוָה׃&nbsp; <b>ט,ה</b>&nbsp;מַה־תַּעֲשׂוּ לְיוֹם מוֹעֵד וּלְיוֹם חַג־יְהוָה׃&nbsp;
<b>ט,ו</b>&nbsp;כִּי־הִנֵּה הָלְכוּ מִשֹּׁד מִצְרַיִם תְּקַבְּצֵם מֹף תְּקַבְּרֵם

מַחְמַד לְכַסְפָּם קִמּוֹשׂ יִירָשֵׁם חוֹחַ בְּאָהֳלֵיהֶם׃&nbsp; <b>ט,ז</b>

בָּאוּ יְמֵי הַפְּקֻדָּה בָּאוּ יְמֵי הַשִּׁלֻּם יֵדְעוּ יִשְׂרָאֵל אֱוִיל

הַנָּבִיא מְשֻׁגָּע אִישׁ הָרוּחַ עַל רֹב עֲו‍ֹנְךָ וְרַבָּה מַשְׂטֵמָה׃&nbsp; <b>ט,ח</b>

צֹפֶה אֶפְרַיִם עִם־אֱלֹהָי נָבִיא פַּח יָקוֹשׁ עַל־כָּל־דְּרָכָיו מַשְׂטֵמָה

בְּבֵית אֱלֹהָיו׃&nbsp; <b>ט,ט</b>&nbsp;הֶעְמִיקוּ שִׁחֵתוּ כִּימֵי הַגִּבְעָה

יִזְכּוֹר עֲו‍ֹנָם יִפְקוֹד חַטֹּאותָם׃&nbsp;&nbsp;{ס}</p>
<p><b>ט,י</b>&nbsp;כַּעֲנָבִים בַּמִּדְבָּר מָצָאתִי יִשְׂרָאֵל כְּבִכּוּרָה בִתְאֵנָה בְּרֵאשִׁיתָהּ רָאִיתִי

אֲבוֹתֵיכֶם הֵמָּה בָּאוּ בַעַל־פְּעוֹר וַיִּנָּזְרוּ לַבֹּשֶׁת וַיִּהְיוּ

שִׁקּוּצִים כְּאָהֳבָם׃&nbsp; <b>ט,יא</b>&nbsp;אֶפְרַיִם כָּעוֹף יִתְעוֹפֵף

כְּבוֹדָם מִלֵּדָה וּמִבֶּטֶן וּמֵהֵרָיוֹן׃&nbsp; <b>ט,יב</b>&nbsp;כִּי

אִם־יְגַדְּלוּ אֶת־בְּנֵיהֶם וְשִׁכַּלְתִּים מֵאָדָם&nbsp; כִּי־גַם־אוֹי לָהֶם

בְּשׂוּרִי מֵהֶם׃&nbsp; <b>ט,יג</b>&nbsp;אֶפְרַיִם כַּאֲשֶׁר־רָאִיתִי לְצוֹר

שְׁתוּלָה בְנָוֶה וְאֶפְרַיִם לְהוֹצִיא אֶל־הֹרֵג בָּנָיו׃&nbsp; <b>ט,יד</b>

תֵּן־לָהֶם יְהוָה מַה־תִּתֵּן תֵּן־לָהֶם רֶחֶם מַשְׁכִּיל וְשָׁדַיִם

צֹמְקִים׃&nbsp; <b>ט,טו</b>&nbsp;כָּל־רָעָתָם בַּגִּלְגָּל כִּי־שָׁם שְׂנֵאתִים עַל

רֹעַ מַעַלְלֵיהֶם מִבֵּיתִי אֲגָרְשֵׁם לֹא אוֹסֵף אַהֲבָתָם כָּל־שָׂרֵיהֶם

סֹרְרִים׃&nbsp; <b>ט,טז</b>&nbsp;הֻכָּה אֶפְרַיִם שָׁרְשָׁם יָבֵשׁ פְּרִי בלי־

(בַל־) יַעֲשׂוּן גַּם כִּי יֵלֵדוּן וְהֵמַתִּי מַחֲמַדֵּי בִטְנָם׃&nbsp; <b>ט,יז</b>

יִמְאָסֵם אֱלֹהַי כִּי לֹא שָׁמְעוּ לוֹ וְיִהְיוּ נֹדְדִים בַּגּוֹיִם׃&nbsp;&nbsp;{ס}</p>
<p><b>י,א</b>&nbsp;גֶּפֶן בּוֹקֵק יִשְׂרָאֵל פְּרִי יְשַׁוֶּה־לּוֹ כְּרֹב לְפִרְיוֹ הִרְבָּה לַמִּזְבְּחוֹת

כְּטוֹב לְאַרְצוֹ הֵיטִיבוּ מַצֵּבוֹת׃&nbsp; <b>י,ב</b>&nbsp;חָלַק לִבָּם עַתָּה

יֶאְשָׁמוּ הוּא יַעֲרֹף מִזְבְּחוֹתָם יְשֹׁדֵד מַצֵּבוֹתָם׃&nbsp; <b>י,ג</b>

כִּי עַתָּה יֹאמְרוּ אֵין מֶלֶךְ לָנוּ&nbsp; כִּי לֹא יָרֵאנוּ אֶת־יְהוָה

וְהַמֶּלֶךְ מַה־יַּעֲשֶׂה־לָּנוּ׃&nbsp; <b>י,ד</b>&nbsp;דִּבְּרוּ דְבָרִים אָלוֹת

שָׁוְא כָּרֹת בְּרִית וּפָרַח כָּרֹאשׁ מִשְׁפָּט עַל תַּלְמֵי שָׂדָי׃&nbsp; <b>י,ה</b>

לְעֶגְלוֹת בֵּית אָוֶן יָגוּרוּ שְׁכַן שֹׁמְרוֹן&nbsp; כִּי־אָבַל עָלָיו עַמּוֹ

וּכְמָרָיו עָלָיו יָגִילוּ עַל־כְּבוֹדוֹ כִּי־גָלָה מִמֶּנּוּ׃&nbsp; <b>י,ו</b>

גַּם־אוֹתוֹ לְאַשּׁוּר יוּבָל מִנְחָה לְמֶלֶךְ יָרֵב בָּשְׁנָה אֶפְרַיִם יִקָּח

וְיֵבוֹשׁ יִשְׂרָאֵל מֵעֲצָתוֹ׃&nbsp; <b>י,ז</b>&nbsp;נִדְמֶה שֹׁמְרוֹן מַלְכָּהּ

כְּקֶצֶף עַל־פְּנֵי־מָיִם׃&nbsp; <b>י,ח</b>&nbsp;וְנִשְׁמְדוּ בָּמוֹת אָוֶן חַטַּאת

יִשְׂרָאֵל קוֹץ וְדַרְדַּר יַעֲלֶה עַל־מִזְבְּחוֹתָם וְאָמְרוּ לֶהָרִים

כַּסּוּנוּ וְלַגְּבָעוֹת נִפְלוּ עָלֵינוּ׃&nbsp;&nbsp;{פ}</p>
<p><b>י,ט</b>&nbsp;מִימֵי הַגִּבְעָה חָטָאתָ יִשְׂרָאֵל שָׁם עָמָדוּ לֹא־תַשִּׂיגֵם בַּגִּבְעָה מִלְחָמָה

עַל־בְּנֵי עַלְוָה׃&nbsp; <b>י,י</b>&nbsp;בְּאַוָּתִי וְאֶסֳּרֵם וְאֻסְּפוּ עֲלֵיהֶם

עַמִּים בְּאָסְרָם לִשְׁתֵּי עינתם (עוֹנוֹתָם)׃&nbsp; <b>י,יא</b>&nbsp;וְאֶפְרַיִם

עֶגְלָה מְלֻמָּדָה אֹהַבְתִּי לָדוּשׁ וַאֲנִי עָבַרְתִּי עַל־טוּב צַוָּארָהּ

אַרְכִּיב אֶפְרַיִם יַחֲרוֹשׁ יְהוּדָה יְשַׂדֶּד־לוֹ יַעֲקֹב׃&nbsp; <b>י,יב</b>

זִרְעוּ לָכֶם לִצְדָקָה קִצְרוּ לְפִי־חֶסֶד נִירוּ לָכֶם נִיר וְעֵת לִדְרוֹשׁ

אֶת־יְהוָה עַד־יָבוֹא וְיֹרֶה צֶדֶק לָכֶם׃&nbsp; <b>י,יג</b>&nbsp;חֲרַשְׁתֶּם־רֶשַׁע

עַוְלָתָה קְצַרְתֶּם אֲכַלְתֶּם פְּרִי־כָחַשׁ כִּי־בָטַחְתָּ בְדַרְכְּךָ בְּרֹב

גִּבּוֹרֶיךָ׃&nbsp; <b>י,יד</b>&nbsp;וְקָאם שָׁאוֹן בְּעַמֶּךָ וְכָל־מִבְצָרֶיךָ

יוּשַּׁד כְּשֹׁד שַׁלְמַן בֵּית אַרְבֵאל בְּיוֹם מִלְחָמָה&nbsp; אֵם

עַל־בָּנִים רֻטָּשָׁה׃&nbsp; <b>י,טו</b>&nbsp;כָּכָה עָשָׂה לָכֶם בֵּית־אֵל מִפְּנֵי

רָעַת רָעַתְכֶם בַּשַּׁחַר נִדְמֹה נִדְמָה מֶלֶךְ יִשְׂרָאֵל׃&nbsp; <b>יא,א</b>

כִּי נַעַר יִשְׂרָאֵל וָאֹהֲבֵהוּ וּמִמִּצְרַיִם קָרָאתִי לִבְנִי׃&nbsp; <b>יא,ב</b>

קָרְאוּ לָהֶם כֵּן הָלְכוּ מִפְּנֵיהֶם לַבְּעָלִים יְזַבֵּחוּ וְלַפְּסִלִים

יְקַטֵּרוּן׃&nbsp; <b>יא,ג</b>&nbsp;וְאָנֹכִי תִרְגַּלְתִּי לְאֶפְרַיִם קָחָם

עַל־זְרוֹעֹתָיו וְלֹא יָדְעוּ כִּי רְפָאתִים׃&nbsp; <b>יא,ד</b>&nbsp;בְּחַבְלֵי

אָדָם אֶמְשְׁכֵם בַּעֲבֹתוֹת אַהֲבָה וָאֶהְיֶה לָהֶם כִּמְרִימֵי עֹל עַל

לְחֵיהֶם וְאַט אֵלָיו אוֹכִיל׃&nbsp; <b>יא,ה</b>&nbsp;לֹא יָשׁוּב אֶל־אֶרֶץ

מִצְרַיִם וְאַשּׁוּר הוּא מַלְכּוֹ&nbsp; כִּי מֵאֲנוּ לָשׁוּב׃&nbsp; <b>יא,ו</b>

וְחָלָה חֶרֶב בְּעָרָיו וְכִלְּתָה בַדָּיו וְאָכָלָה מִמֹּעֲצוֹתֵיהֶם׃&nbsp; <b>יא,ז</b>

וְעַמִּי תְלוּאִים לִמְשׁוּבָתִי וְאֶל־עַל יִקְרָאֻהוּ יַחַד לֹא

יְרוֹמֵם׃&nbsp; <b>יא,ח</b>&nbsp;אֵיךְ אֶתֶּנְךָ אֶפְרַיִם אֲמַגֶּנְךָ יִשְׂרָאֵל

אֵיךְ אֶתֶּנְךָ כְאַדְמָה אֲשִׂימְךָ כִּצְבֹאיִם נֶהְפַּךְ עָלַי לִבִּי יַחַד

נִכְמְרוּ נִחוּמָי׃&nbsp; <b>יא,ט</b>&nbsp;לֹא אֶעֱשֶׂה חֲרוֹן אַפִּי לֹא אָשׁוּב

לְשַׁחֵת אֶפְרָיִם&nbsp; כִּי אֵל אָנֹכִי וְלֹא־אִישׁ בְּקִרְבְּךָ קָדוֹשׁ

וְלֹא אָבוֹא בְּעִיר׃&nbsp; <b>יא,י</b>&nbsp;אַחֲרֵי יְהוָה יֵלְכוּ כְּאַרְיֵה

יִשְׁאָג&nbsp; כִּי־הוּא יִשְׁאַג וְיֶחֶרְדוּ בָנִים מִיָּם׃&nbsp; <b>יא,יא</b>

יֶחֶרְדוּ כְצִפּוֹר מִמִּצְרַיִם וּכְיוֹנָה מֵאֶרֶץ אַשּׁוּר וְהוֹשַׁבְתִּים

עַל־בָּתֵּיהֶם נְאֻם־יְהוָה׃&nbsp;&nbsp;{ס}</p>
<p><b>יב,א</b>&nbsp;סְבָבֻנִי בְכַחַשׁ אֶפְרַיִם וּבְמִרְמָה בֵּית יִשְׂרָאֵל וִיהוּדָה עֹד רָד עִם־אֵל

וְעִם־קְדוֹשִׁים נֶאֱמָן׃&nbsp; <b>יב,ב</b>&nbsp;אֶפְרַיִם רֹעֶה רוּחַ וְרֹדֵף

קָדִים כָּל־הַיּוֹם כָּזָב וָשֹׁד יַרְבֶּה וּבְרִית עִם־אַשּׁוּר יִכְרֹתוּ

וְשֶׁמֶן לְמִצְרַיִם יוּבָל׃&nbsp; <b>יב,ג</b>&nbsp;וְרִיב לַיהוָה עִם־יְהוּדָה

וְלִפְקֹד עַל־יַעֲקֹב כִּדְרָכָיו כְּמַעֲלָלָיו יָשִׁיב לוֹ׃&nbsp; <b>יב,ד</b>&nbsp;בַּבֶּטֶן

עָקַב אֶת־אָחִיו וּבְאוֹנוֹ שָׂרָה אֶת־אֱלֹהִים׃&nbsp; <b>יב,ה</b>&nbsp;וַיָּשַׂר

אֶל־מַלְאָךְ וַיֻּכָל בָּכָה וַיִּתְחַנֶּן־לוֹ בֵּית־אֵל יִמְצָאֶנּוּ וְשָׁם

יְדַבֵּר עִמָּנוּ׃&nbsp; <b>יב,ו</b>&nbsp;וַיהוָה אֱלֹהֵי הַצְּבָאוֹת יְהוָה

זִכְרוֹ׃&nbsp; <b>יב,ז</b>&nbsp;וְאַתָּה בֵּאלֹהֶיךָ תָשׁוּב חֶסֶד וּמִשְׁפָּט

שְׁמֹר וְקַוֵּה אֶל־אֱלֹהֶיךָ תָּמִיד׃&nbsp; <b>יב,ח</b>&nbsp;כְּנַעַן בְּיָדוֹ

מֹאזְנֵי מִרְמָה לַעֲשֹׁק אָהֵב׃&nbsp; <b>יב,ט</b>&nbsp;וַיֹּאמֶר אֶפְרַיִם אַךְ

עָשַׁרְתִּי מָצָאתִי אוֹן לִי כָּל־יְגִיעַי לֹא יִמְצְאוּ־לִי עָו‍ֹן

אֲשֶׁר־חֵטְא׃&nbsp; <b>יב,י</b>&nbsp;וְאָנֹכִי יְהוָה אֱלֹהֶיךָ מֵאֶרֶץ מִצְרָיִם

עֹד אוֹשִׁיבְךָ בָאֳהָלִים כִּימֵי מוֹעֵד׃&nbsp; <b>יב,יא</b>&nbsp;וְדִבַּרְתִּי

עַל־הַנְּבִיאִים וְאָנֹכִי חָזוֹן הִרְבֵּיתִי וּבְיַד הַנְּבִיאִים

אֲדַמֶּה׃&nbsp; <b>יב,יב</b>&nbsp;אִם־גִּלְעָד אָוֶן אַךְ־שָׁוְא הָיוּ בַּגִּלְגָּל

שְׁוָרִים זִבֵּחוּ גַּם מִזְבְּחוֹתָם כְּגַלִּים עַל תַּלְמֵי שָׂדָי׃&nbsp; <b>יב,יג</b>

וַיִּבְרַח יַעֲקֹב שְׂדֵה אֲרָם וַיַּעֲבֹד יִשְׂרָאֵל בְּאִשָּׁה וּבְאִשָּׁה

שָׁמָר׃&nbsp; <b>יב,יד</b>&nbsp;וּבְנָבִיא הֶעֱלָה יְהוָה אֶת־יִשְׂרָאֵל

מִמִּצְרָיִם וּבְנָבִיא נִשְׁמָר׃&nbsp; <b>יב,טו</b>&nbsp;הִכְעִיס אֶפְרַיִם

תַּמְרוּרִים וְדָמָיו עָלָיו יִטּוֹשׁ וְחֶרְפָּתוֹ יָשִׁיב לוֹ אֲדֹנָיו׃&nbsp; <b>יג,א</b>

כְּדַבֵּר אֶפְרַיִם רְתֵת נָשָׂא הוּא בְּיִשְׂרָאֵל וַיֶּאְשַׁם בַּבַּעַל

וַיָּמֹת׃&nbsp; <b>יג,ב</b>&nbsp;וְעַתָּה יוֹסִפוּ לַחֲטֹא וַיַּעֲשׂוּ לָהֶם

מַסֵּכָה מִכַּסְפָּם כִּתְבוּנָם עֲצַבִּים מַעֲשֵׂה חָרָשִׁים כֻּלֹּה לָהֶם הֵם

אֹמְרִים זֹבְחֵי אָדָם עֲגָלִים יִשָּׁקוּן׃&nbsp; <b>יג,ג</b>&nbsp;לָכֵן יִהְיוּ

כַּעֲנַן־בֹּקֶר וְכַטַּל מַשְׁכִּים הֹלֵךְ כְּמֹץ יְסֹעֵר מִגֹּרֶן וּכְעָשָׁן

מֵאֲרֻבָּה׃&nbsp; <b>יג,ד</b>&nbsp;וְאָנֹכִי יְהוָה אֱלֹהֶיךָ מֵאֶרֶץ מִצְרָיִם

וֵאלֹהִים זוּלָתִי לֹא תֵדָע וּמוֹשִׁיעַ אַיִן בִּלְתִּי׃&nbsp; <b>יג,ה</b>

אֲנִי יְדַעְתִּיךָ בַּמִּדְבָּר בְּאֶרֶץ תַּלְאֻבוֹת׃&nbsp; <b>יג,ו</b>

כְּמַרְעִיתָם וַיִּשְׂבָּעוּ שָׂבְעוּ וַיָּרָם לִבָּם עַל־כֵּן

שְׁכֵחוּנִי׃&nbsp; <b>יג,ז</b>&nbsp;וָאֱהִי לָהֶם כְּמוֹ־שָׁחַל כְּנָמֵר עַל־דֶּרֶךְ

אָשׁוּר׃&nbsp; <b>יג,ח</b>&nbsp;אֶפְגְּשֵׁם כְּדֹב שַׁכּוּל וְאֶקְרַע סְגוֹר לִבָּם

וְאֹכְלֵם שָׁם כְּלָבִיא חַיַּת הַשָּׂדֶה תְּבַקְּעֵם׃&nbsp; <b>יג,ט</b>

שִׁחֶתְךָ יִשְׂרָאֵל כִּי־בִי בְעֶזְרֶךָ׃&nbsp; <b>יג,י</b>&nbsp;אֱהִי מַלְכְּךָ

אֵפוֹא וְיוֹשִׁיעֲךָ בְּכָל־עָרֶיךָ וְשֹׁפְטֶיךָ אֲשֶׁר אָמַרְתָּ תְּנָה־לִּי מֶלֶךְ

וְשָׂרִים׃&nbsp; <b>יג,יא</b>&nbsp;אֶתֶּן־לְךָ מֶלֶךְ בְּאַפִּי וְאֶקַּח

בְּעֶבְרָתִי׃&nbsp;&nbsp;{פ}</p>
<p><b>יג,יב</b>&nbsp;צָרוּר עֲו‍ֹן אֶפְרָיִם צְפוּנָה חַטָּאתוֹ׃&nbsp; <b>יג,יג</b>&nbsp;חֶבְלֵי יוֹלֵדָה יָבֹאוּ לוֹ

הוּא־בֵן לֹא חָכָם כִּי־עֵת לֹא־יַעֲמֹד בְּמִשְׁבַּר בָּנִים׃&nbsp; <b>יג,יד</b>

מִיַּד שְׁאוֹל אֶפְדֵּם מִמָּוֶת אֶגְאָלֵם אֱהִי דְבָרֶיךָ מָוֶת אֱהִי קָטָבְךָ

שְׁאוֹל נֹחַם יִסָּתֵר מֵעֵינָי׃&nbsp; <b>יג,טו</b>&nbsp;כִּי הוּא בֵּין אַחִים

יַפְרִיא יָבוֹא קָדִים רוּחַ יְהוָה מִמִּדְבָּר עֹלֶה וְיֵבוֹשׁ מְקוֹרוֹ

וְיֶחֱרַב מַעְיָנוֹ הוּא יִשְׁסֶה אוֹצַר כָּל־כְּלִי חֶמְדָּה׃&nbsp; <b>יד,א</b>

תֶּאְשַׁם שֹׁמְרוֹן כִּי מָרְתָה בֵּאלֹהֶיהָ בַּחֶרֶב יִפֹּלוּ עֹלְלֵיהֶם

יְרֻטָּשׁוּ וְהָרִיּוֹתָיו יְבֻקָּעוּ׃&nbsp;&nbsp;{פ}</p>
<p><b>יד,ב</b>&nbsp;שׁוּבָה יִשְׂרָאֵל עַד יְהוָה אֱלֹהֶיךָ&nbsp; כִּי כָשַׁלְתָּ בַּעֲו‍ֹנֶךָ׃&nbsp; <b>יד,ג</b>

קְחוּ עִמָּכֶם דְּבָרִים וְשׁוּבוּ אֶל־יְהוָה אִמְרוּ אֵלָיו כָּל־תִּשָּׂא עָו‍ֹן

וְקַח־טוֹב וּנְשַׁלְּמָה פָרִים שְׂפָתֵינוּ׃&nbsp; <b>יד,ד</b>&nbsp;אַשּׁוּר לֹא

יוֹשִׁיעֵנוּ עַל־סוּס לֹא נִרְכָּב וְלֹא־נֹאמַר עוֹד אֱלֹהֵינוּ לְמַעֲשֵׂה

יָדֵינוּ אֲשֶׁר־בְּךָ יְרֻחַם יָתוֹם׃&nbsp; <b>יד,ה</b>&nbsp;אֶרְפָּא מְשׁוּבָתָם

אֹהֲבֵם נְדָבָה&nbsp; כִּי שָׁב אַפִּי מִמֶּנּוּ׃&nbsp; <b>יד,ו</b>&nbsp;אֶהְיֶה

כַטַּל לְיִשְׂרָאֵל יִפְרַח כַּשּׁוֹשַׁנָּה וְיַךְ שָׁרָשָׁיו

כַּלְּבָנוֹן׃&nbsp; <b>יד,ז</b>&nbsp;יֵלְכוּ יֹנְקוֹתָיו וִיהִי כַזַּיִת הוֹדוֹ

וְרֵיחַ לוֹ כַּלְּבָנוֹן׃&nbsp; <b>יד,ח</b>&nbsp;יָשֻׁבוּ יֹשְׁבֵי בְצִלּוֹ יְחַיּוּ

דָגָן וְיִפְרְחוּ כַגָּפֶן זִכְרוֹ כְּיֵין לְבָנוֹן׃&nbsp; <b>יד,ט</b>

אֶפְרַיִם מַה־לִּי עוֹד לָעֲצַבִּים אֲנִי עָנִיתִי וַאֲשׁוּרֶנּוּ אֲנִי

כִּבְרוֹשׁ רַעֲנָן מִמֶּנִּי פֶּרְיְךָ נִמְצָא׃&nbsp; <b>יד,י</b>&nbsp;מִי חָכָם

וְיָבֵן אֵלֶּה נָבוֹן וְיֵדָעֵם&nbsp; כִּי־יְשָׁרִים דַּרְכֵי יְהוָה

וְצַדִּקִים יֵלְכוּ בָם וּפֹשְׁעִים יִכָּשְׁלוּ בָם׃&nbsp;&nbsp;{ש}</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="joe.htm">Poster</a></p>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

