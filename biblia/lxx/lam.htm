<html>
<head>
<title>Septuaginta. Lamentatiomes</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, LXX, Septuaginta">
<meta name="description" content="Septuaginta">
<link href="../../greek.css" rel="stylesheet" type="text/css">
<style rel="stylesheet" type="text/css">

span.c {font-size:8pt;font-weight:bold}
</style>
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>Θ ρ ῆ ν ο ι</h2>
<h3>1</h3>
<p>Καὶ ἐγένετο μετὰ τὸ αἰχμαλωτισθῆναι τὸν Ισραηλ καὶ Ιερουσαλημ ἐρημωθῆναι

ἐκάθισεν Ιερεμιας κλαίων καὶ ἐθρήνησεν τὸν θρῆνον τοῦτον ἐπὶ Ιερουσαλημ καὶ εἶπεν</p>
<p>&nbsp;</p>
<p><span class=c>1</span> Πῶς ἐκάθισεν μόνη ἡ πόλις ἡ πεπληθυμμένη λαῶν; ἐγενήθη ὡς χήρα πεπληθυμμένη ἐν

ἔθνεσιν, ἄρχουσα ἐν χώραις ἐγενήθη εἰς φόρον.</p>
<p><span class=c>2</span> Κλαίουσα ἔκλαυσεν ἐν νυκτί, καὶ τὰ δάκρυα αὐτῆς ἐπὶ τῶν σια γόνων αὐτῆς, καὶ οὐχ ὑπάρχει

ὁ παρακαλῶν αὐτὴν ἀπὸ πάντων τῶν ἀγαπώντων αὐτήν· πάντες οἱ φιλοῦντες αὐτὴν

ἠθέτησαν ἐν αὐτῇ, ἐγένοντο αὐτῇ εἰς ἐχθρούς.</p>
<p><span class=c>3</span> Μετῳκίσθη ἡ Ιουδαία ἀπὸ ταπεινώσεως αὐτῆς καὶ ἀπὸ πλήθους δουλείας αὐτῆς· ἐκάθισεν ἐν

ἔθνεσιν, οὐχ εὗρεν ἀνάπαυσιν· πάντες οἱ καταδιώκοντες αὐτὴν κατέλαβον αὐτὴν ἀνὰ

μέσον τῶν θλιβόντων.</p>
<p><span class=c>4</span> Ὁδοὶ Σιων πενθοῦσιν παρὰ τὸ μὴ εἶναι ἐρχομένους ἐν ἑορτῇ· πᾶσαι αἱ πύλαι αὐτῆς

ἠφανισμέναι, οἱ ἱερεῖς αὐτῆς ἀναστενάζουσιν, αἱ παρθένοι αὐτῆς ἀγόμεναι, καὶ

αὐτὴ πικραινομένη ἐν ἑαυτῇ.</p>
<p><span class=c>5</span> Ἐγένοντο οἱ θλίβοντες αὐτὴν εἰς κεφαλήν, καὶ οἱ ἐχθροὶ αὐτῆς εὐθηνοῦσαν, ὅτι κύριος

ἐταπείνωσεν αὐτὴν ἐπὶ τὸ πλῆθος τῶν ἀσεβειῶν αὐτῆς· τὰ νήπια αὐτῆς ἐπορεύθησαν

ἐν αἰχμαλωσίᾳ κατὰ πρόσωπον θλί βοντος.</p>
<p><span class=c>6</span> Καὶ ἐξῆλθεν ἐκ θυγατρὸς Σιων πᾶσα ἡ εὐπρέπεια αὐτῆς· ἐγένοντο οἱ ἄρχοντες αὐτῆς ὡς

κριοὶ οὐχ εὑρίσκοντες νομὴν καὶ ἐπορεύοντο ἐν οὐκ ἰσχύι κατὰ πρόσωπον

διώκοντος.</p>
<p><span class=c>7</span> Ἐμνήσθη Ιερουσαλημ ἡμερῶν ταπεινώσεως αὐτῆς καὶ ἀπωσμῶν αὐτῆς, πάντα τὰ ἐπιθυμήματα

αὐτῆς, ὅσα ἦν ἐξ ἡμερῶν ἀρχαίων, ἐν τῷ πεσεῖν τὸν λαὸν αὐτῆς εἰς χεῖρας

θλίβοντος καὶ οὐκ ἦν ὁ βοηθῶν αὐτῇ, ἰδόντες οἱ ἐχθροὶ αὐτῆς ἐγέλασαν ἐπὶ

μετοικεσίᾳ αὐτῆς.</p>
<p><span class=c>8</span> Ἁμαρτίαν ἥμαρτεν Ιερουσαλημ, διὰ τοῦτο εἰς σάλον ἐγένετο· πάντες οἱ δοξάζοντες αὐτὴν

ἐταπείνωσαν αὐτήν, εἶδον γὰρ τὴν ἀσχημοσύνην αὐτῆς, καί γε αὐτὴ στενάζουσα καὶ

ἀπεστράφη ὀπίσω.</p>
<p><span class=c>9</span> Ἀκαθαρσία αὐτῆς πρὸς ποδῶν αὐτῆς, οὐκ ἐμνήσθη ἔσχατα αὐτῆς· καὶ κατεβίβασεν ὑπέρογκα, οὐκ

ἔστιν ὁ παρακαλῶν αὐτήν· ἰδέ, κύριε, τὴν ταπείνωσίν μου, ὅτι ἐμεγαλύνθη ἐχθρός.</p>
<p><span class=c>10</span> Χεῖρα αὐτοῦ ἐξεπέτασεν θλίβων ἐπὶ πάντα τὰ ἐπιθυμήματα αὐτῆς· εἶδεν γὰρ ἔθνη εἰσελθόντα εἰς

τὸ ἁγίασμα αὐτῆς, ἃ ἐνετείλω μὴ εἰσελθεῖν αὐτὰ εἰς ἐκκλησίαν σου.</p>
<p><span class=c>11</span> Πᾶς ὁ λαὸς αὐτῆς καταστενάζοντες, ζητοῦντες ἄρτον, ἔδωκαν τὰ ἐπιθυμήματα αὐτῆς ἐν

βρώσει τοῦ ἐπιστρέψαι ψυχήν· ἰδέ, κύριε, καὶ ἐπίβλεψον, ὅτι ἐγενήθην ἠτιμωμένη.</p>
<p><span class=c>12</span> Οὐ πρὸς ὑμᾶς πάντες οἱ παραπορευόμενοι ὁδόν· ἐπιστρέψατε καὶ ἴδετε εἰ ἔστιν ἄλγος κατὰ

τὸ ἄλγος μου, ὃ ἐγε νήθη· φθεγξάμενος ἐν ἐμοὶ ἐταπείνωσέν με κύριος ἐν ἡμέρᾳ

ὀργῆς θυμοῦ αὐτοῦ.</p>
<p><span class=c>13</span> Ἐξ ὕψους αὐτοῦ ἀπέστειλεν πῦρ, ἐν τοῖς ὀστέοις μου κατήγαγεν αὐτό· διεπέτασεν δίκτυον

τοῖς ποσίν μου, ἀπέστρεψέν με εἰς τὰ ὀπίσω, ἔδωκέν με ἠφανισμένην, ὅλην τὴν

ἡμέραν ὀδυνωμένην.</p>
<p><span class=c>14</span> Ἐγρηγορήθη ἐπὶ τὰ ἀσεβήματά μου· ἐν χερσίν μου συνεπλάκησαν, ἀνέβησαν ἐπὶ τὸν τράχηλόν

μου· ἠσθένησεν ἡ ἰσχύς μου, ὅτι ἔδωκεν κύριος ἐν χερσίν μου ὀδύνας, οὐ

δυνήσομαι στῆναι.</p>
<p><span class=c>15</span> Ἐξῆρεν πάντας τοὺς ἰσχυρούς μου ὁ κύριος ἐκ μέσου μου, ἐκάλεσεν ἐπ᾽ ἐμὲ καιρὸν τοῦ

συντρῖψαι ἐκλεκτούς μου· ληνὸν ἐπάτησεν κύριος παρθένῳ θυγατρὶ Ιουδα, ἐπὶ

τούτοις ἐγὼ κλαίω.</p>
<p><span class=c>16</span> Ὁ ὀφθαλμός μου κατήγαγεν ὕδωρ, ὅτι ἐμακρύνθη ἀπ᾽ ἐμοῦ ὁ παρακαλῶν με, ὁ

ἐπιστρέφων ψυχήν μου· ἐγένοντο οἱ υἱοί μου ἠφανισμένοι, ὅτι ἐκραταιώθη ὁ

ἐχθρός.</p>
<p><span class=c>17</span> Διεπέτασεν Σιων χεῖρας αὐτῆς, οὐκ ἔστιν ὁ παρακαλῶν αὐτήν· ἐνετείλατο κύριος τῷ Ιακωβ,

κύκλῳ αὐτοῦ οἱ θλίβοντες αὐτόν, ἐγενήθη Ιερουσαλημ εἰς ἀποκαθημένην ἀνὰ μέσον

αὐτῶν.</p>
<p><span class=c>18</span> Δίκαιός ἐστιν κύριος, ὅτι τὸ στόμα αὐτοῦ παρεπίκρανα. ἀκούσατε δή, πάντες οἱ λαοί, καὶ

ἴδετε τὸ ἄλγος μου· παρθένοι μου καὶ νεανίσκοι μου ἐπορεύθησαν ἐν αἰχμαλωσίᾳ.</p>
<p><span class=c>19</span> Ἐκάλεσα τοὺς ἐραστάς μου, αὐτοὶ δὲ παρελογίσαντό με· οἱ ἱερεῖς μου καὶ οἱ πρεσβύτεροί

μου ἐν τῇ πόλει ἐξέλιπον, ὅτι ἐζήτησαν βρῶσιν αὐτοῖς, ἵνα ἐπιστρέψωσιν ψυχὰς

αὐτῶν, καὶ οὐχ εὗρον.</p>
<p><span class=c>20</span> Ἰδέ, κύριε, ὅτι θλίβομαι· ἡ κοιλία μου ἐταράχθη, καὶ ἡ καρδία μου ἐστράφη ἐν ἐμοί,

ὅτι παραπικραίνουσα παρεπί κρανα· ἔξωθεν ἠτέκνωσέν με μάχαιρα ὥσπερ θάνατος ἐν

οἴκῳ.</p>
<p><span class=c>21</span> Ἀκούσατε δὴ ὅτι στενάζω ἐγώ, οὐκ ἔστιν ὁ παρακαλῶν με· πάντες οἱ ἐχθροί μου ἤκουσαν τὰ

κακά μου καὶ ἐχάρησαν, ὅτι σὺ ἐποίησας· ἐπήγαγες ἡμέραν, ἐκάλεσας καιρόν, καὶ

ἐγένοντο ὅμοιοι ἐμοί.</p>
<p><span class=c>22</span> Εἰσέλθοι πᾶσα ἡ κακία αὐτῶν κατὰ πρόσωπόν σου, καὶ ἐπιφύλλισον αὐτοῖς, ὃν τρόπον

ἐποίησαν ἐπιφυλλίδα περὶ πάν των τῶν ἁμαρτημάτων μου, ὅτι πολλοὶ οἱ στεναγμοί

μου, καὶ ἡ καρδία μου λυπεῖται.</p>
<p>&nbsp;</p>
<h3>2</h3>
<p><span class=c>1</span> Πῶς ἐγνόφωσεν

ἐν ὀργῇ αὐτοῦ κύριος τὴν θυγατέρα Σιων; κατέρριψεν ἐξ οὐρανοῦ εἰς γῆν δόξασμα

Ισραηλ καὶ οὐκ ἐμνήσθη ὑποποδίου ποδῶν αὐτοῦ ἐν ἡμέρᾳ ὀργῆς αὐτοῦ.</p>
<p><span class=c>2</span> Κατεπόντισεν

κύριος οὐ φεισάμενος πάντα τὰ ὡραῖα Ιακωβ, καθεῖλεν ἐν θυμῷ αὐτοῦ τὰ ὀχυρώματα

τῆς θυγατρὸς Ιουδα, ἐκόλλησεν εἰς τὴν γῆν, ἐβεβήλωσεν βασιλέα αὐτῆς καὶ

ἄρχοντας αὐτῆς.</p>
<p><span class=c>3</span> Συνέκλασεν

ἐν ὀργῇ θυμοῦ αὐτοῦ πᾶν κέρας Ισραηλ, ἀπέστρεψεν ὀπίσω δεξιὰν αὐτοῦ ἀπὸ

προσώπου ἐχθροῦ καὶ ἀνῆψεν ἐν Ιακωβ ὡς πῦρ φλόγα, καὶ κατέφαγεν πάντα τὰ κύκλῳ.</p>
<p><span class=c>4</span> Ἐνέτεινεν

τόξον αὐτοῦ ὡς ἐχθρός, ἐστερέωσεν δεξιὰν αὐτοῦ ὡς ὑπεναντίος καὶ ἀπέκτεινεν

πάντα τὰ ἐπιθυμήματα ὀφθαλμῶν μου ἐν σκηνῇ θυγατρὸς Σιων, ἐξέχεεν ὡς πῦρ τὸν

θυμὸν αὐτοῦ.</p>
<p><span class=c>5</span> Ἐγενήθη

κύριος ὡς ἐχθρός, κατεπόντισεν Ισραηλ, κατεπόντισεν πάσας τὰς βάρεις αὐτῆς,

διέφθειρεν τὰ ὀχυρώματα αὐτοῦ καὶ ἐπλήθυνεν τῇ θυγατρὶ Ιουδα ταπεινουμένην καὶ

τεταπεινω μένην.</p>
<p><span class=c>6</span> Καὶ

διεπέτασεν ὡς ἄμπελον τὸ σκήνωμα αὐτοῦ, διέφθειρεν ἑορτὴν αὐτοῦ· ἐπελάθετο

κύριος ὃ ἐποίησεν ἐν Σιων ἑορτῆς καὶ σαββάτου καὶ παρώξυνεν ἐμβριμήματι ὀργῆς

αὐτοῦ βασιλέα καὶ ἱερέα καὶ ἄρχοντα.</p>
<p><span class=c>7</span> Ἀπώσατο

κύριος θυσιαστήριον αὐτοῦ, ἀπετίναξεν ἁγίασμα αὐτοῦ, συνέτριψεν ἐν χειρὶ ἐχθροῦ

τεῖχος βάρεων αὐτῆς· φωνὴν ἔδωκαν ἐν οἴκῳ κυρίου ὡς ἐν ἡμέρᾳ ἑορτῆς.</p>
<p><span class=c>8</span> Καὶ

ἐπέστρεψεν κύριος τοῦ διαφθεῖραι τεῖχος θυγατρὸς Σιων· ἐξέτεινεν μέτρον, οὐκ

ἀπέστρεψεν χεῖρα αὐτοῦ ἀπὸ καταπατή ματος, καὶ ἐπένθησεν τὸ προτείχισμα, καὶ

τεῖχος ὁμοθυμαδὸν ἠσθένησεν.</p>
<p><span class=c>9</span> Ἐνεπάγησαν

εἰς γῆν πύλαι αὐτῆς, ἀπώλεσεν καὶ συνέτριψεν μο χλοὺς αὐτῆς· βασιλέα αὐτῆς καὶ

ἄρχοντας αὐτῆς ἐν τοῖς ἔθνεσιν· οὐκ ἔστιν νόμος, καί γε προφῆται αὐτῆς οὐκ

εἶδον ὅρασιν παρὰ κυρίου.</p>
<p><span class=c>10</span> Ἐκάθισαν

εἰς τὴν γῆν, ἐσιώπησαν πρεσβύτεροι θυγατρὸς Σιων, ἀνεβίβασαν χοῦν ἐπὶ τὴν

κεφαλὴν αὐτῶν, περιεζώσαντο σάκκους, κατήγαγον εἰς γῆν ἀρχηγοὺς παρθένους ἐν

Ιερουσαλημ.</p>
<p><span class=c>11</span> Ἐξέλιπον

ἐν δάκρυσιν οἱ ὀφθαλμοί μου, ἐταράχθη ἡ καρδία μου, ἐξεχύθη εἰς γῆν ἡ δόξα μου

ἐπὶ τὸ σύντριμμα τῆς θυγατρὸς τοῦ λαοῦ μου ἐν τῷ ἐκλιπεῖν νήπιον καὶ θηλάζοντα

ἐν πλατείαις πόλεως.</p>
<p><span class=c>12</span> Ταῖς

μητράσιν αὐτῶν εἶπαν Ποῦ σῖτος καὶ οἶνος; ἐν τῷ ἐκλύεσθαι αὐτοὺς ὡς τραυματίας ἐν

πλατείαις πόλεως, ἐν τῷ ἐκχεῖσθαι ψυχὰς αὐτῶν εἰς κόλπον μητέρων αὐτῶν.</p>
<p><span class=c>13</span> Τί

μαρτυρήσω σοι ἢ τί ὁμοιώσω σοι, θύγατερ Ιερουσαλημ; τίς σώσει σε καὶ

παρακαλέσει σε, παρθένος θύγατερ Σιων; ὅτι ἐμεγαλύνθη ποτήριον συντριβῆς σου·

τίς ἰάσεταί σε;</p>
<p><span class=c>14</span> Προφῆταί

σου εἴδοσάν σοι μάταια καὶ ἀφροσύνην καὶ οὐκ ἀπεκάλυψαν ἐπὶ τὴν ἀδικίαν σου τοῦ

ἐπιστρέψαι αἰχμα λωσίαν σου καὶ εἴδοσάν σοι λήμματα μάταια καὶ ἐξώσματα.</p>
<p><span class=c>15</span> Ἐκρότησαν

ἐπὶ σὲ χεῖρας πάντες οἱ παραπορευόμενοι ὁδόν, ἐσύρισαν καὶ ἐκίνησαν τὴν κεφαλὴν

αὐτῶν ἐπὶ τὴν θυγατέρα Ιε ρουσαλημ Ἦ αὕτη ἡ πόλις, ἣν ἐροῦσιν Στέφανος δόξης,

εὐφροσύνη πάσης τῆς γῆς;</p>
<p><span class=c>16</span> Διήνοιξαν

ἐπὶ σὲ στόμα αὐτῶν πάντες οἱ ἐχθροί σου, ἐσύρισαν καὶ ἔβρυξαν ὀδόντας, εἶπαν

Κατεπίομεν αὐτήν, πλὴν αὕτη ἡ ἡμέρα, ἣν προσεδοκῶμεν, εὕρομεν αὐτήν, εἴδομεν.</p>
<p><span class=c>17</span> Ἐποίησεν

κύριος ἃ ἐνεθυμήθη, συνετέλεσεν ῥήματα αὐτοῦ, ἃ ἐνετείλατο ἐξ ἡμερῶν ἀρχαίων,

καθεῖλεν καὶ οὐκ ἐφείσατο, καὶ ηὔφρανεν ἐπὶ σὲ ἐχθρόν, ὕψωσεν κέρας θλίβοντός

σε.</p>
<p><span class=c>18</span> Ἐβόησεν

καρδία αὐτῶν πρὸς κύριον Τείχη Σιων, καταγάγετε ὡς χειμάρρους δάκρυα ἡμέρας καὶ

νυκτός· μὴ δῷς ἔκνηψιν σεαυτῇ, μὴ σιωπήσαιτο, θύγατερ, ὁ ὀφθαλμός σου.</p>
<p><span class=c>19</span> Ἀνάστα

ἀγαλλίασαι ἐν νυκτὶ εἰς ἀρχὰς φυλακῆς σου, ἔκχεον ὡς ὕδωρ καρδίαν σου ἀπέναντι

προσώπου κυρίου, ἆρον πρὸς αὐτὸν χεῖράς σου περὶ ψυχῆς νηπίων σου τῶν ἐκλυομένων

λιμῷ ἐπ᾽ ἀρχῆς πασῶν ἐξόδων.</p>
<p><span class=c>20</span> Ἰδέ,

κύριε, καὶ ἐπίβλεψον τίνι ἐπεφύλλισας οὕτως· εἰ φάγονται γυναῖκες καρπὸν

κοιλίας αὐτῶν; ἐπιφυλλίδα ἐποίησεν μάγειρος· φονευθήσονται νήπια θηλάζοντα

μαστούς; ἀποκτενεῖς ἐν ἁγιάσματι κυρίου ἱερέα καὶ προφήτην;</p>
<p><span class=c>21</span> Ἐκοιμήθησαν

εἰς τὴν ἔξοδον παιδάριον καὶ πρεσβύτης· παρθένοι μου καὶ νεανίσκοι μου

ἐπορεύθησαν ἐν αἰχμαλωσίᾳ· ἐν ῥομφαίᾳ καὶ ἐν λιμῷ ἀπέκτεινας, ἐν ἡμέρᾳ ὀργῆς

σου ἐμαγεί ρευσας, οὐκ ἐφείσω.</p>
<p><span class=c>22</span> Ἐκάλεσεν

ἡμέραν ἑορτῆς παροικίας μου κυκλόθεν, καὶ οὐκ ἐγένοντο ἐν ἡμέρᾳ ὀργῆς κυρίου

ἀνασῳζόμενος καὶ κατα λελειμμένος, ὡς ἐπεκράτησα καὶ ἐπλήθυνα ἐχθρούς μου

πάντας.</p>
<p>&nbsp;</p>
<h3>3</h3>
<p><span class=c>1</span> Ἐγὼ ἀνὴρ

ὁ βλέπων πτωχείαν ἐν ῥάβδῳ θυμοῦ αὐτοῦ ἐπ᾽ ἐμέ·</p>
<p><span class=c>2</span> παρέλαβέν

με καὶ ἀπήγαγεν εἰς σκότος καὶ οὐ φῶς,</p>
<p><span class=c>3</span> πλὴν ἐν

ἐμοὶ ἐπέστρεψεν χεῖρα αὐτοῦ ὅλην τὴν ἡμέραν.</p>
<p><span class=c>4</span> Ἐπαλαίωσεν

σάρκας μου καὶ δέρμα μου, ὀστέα μου συνέτριψεν·</p>
<p><span class=c>5</span> ἀνῳκοδόμησεν

κατ᾽ ἐμοῦ καὶ ἐκύκλωσεν κεφαλήν μου καὶ ἐμόχθησεν,</p>
<p><span class=c>6</span> ἐν

σκοτεινοῖς ἐκάθισέν με ὡς νεκροὺς αἰῶνος.</p>
<p><span class=c>7</span> Ἀνῳκοδόμησεν

κατ᾽ ἐμοῦ, καὶ οὐκ ἐξελεύσομαι, ἐβάρυνεν χαλκόν μου·</p>
<p><span class=c>8</span> καί γε

κεκράξομαι καὶ βοήσω, ἀπέφραξεν προσευχήν μου·</p>
<p><span class=c>9</span> ἀνῳκοδόμησεν

ὁδούς μου, ἐνέφραξεν τρίβους μου, ἐτάραξεν.</p>
<p><span class=c>10</span> Ἄρκος

ἐνεδρεύουσα αὐτός μοι, λέων ἐν κρυφαίοις·</p>
<p><span class=c>11</span> κατεδίωξεν

ἀφεστηκότα καὶ κατέπαυσέν με, ἔθετό με ἠφανισμένην·</p>
<p><span class=c>12</span> ἐνέτεινεν

τόξον αὐτοῦ καὶ ἐστήλωσέν με ὡς σκοπὸν εἰς βέλος.</p>
<p><span class=c>13</span> Εἰσήγαγεν

τοῖς νεφροῖς μου ἰοὺς φαρέτρας αὐτοῦ·</p>
<p><span class=c>14</span> ἐγενήθην

γέλως παντὶ λαῷ μου, ψαλμὸς αὐτῶν ὅλην τὴν ἡμέραν·</p>
<p><span class=c>15</span> ἐχόρτασέν

με πικρίας, ἐμέθυσέν με χολῆς.</p>
<p><span class=c>16</span> Καὶ

ἐξέβαλεν ψήφῳ ὀδόντας μου, ἐψώμισέν με σποδόν·</p>
<p><span class=c>17</span> καὶ

ἀπώσατο ἐξ εἰρήνης ψυχήν μου, ἐπελαθόμην ἀγαθὰ</p>
<p><span class=c>18</span> καὶ

εἶπα Ἀπώλετο νεῖκός μου καὶ ἡ ἐλπίς μου ἀπὸ κυρίου.</p>
<p><span class=c>19</span> Ἐμνήσθην

ἀπὸ πτωχείας μου καὶ ἐκ διωγμοῦ μου πικρίας καὶ χολῆς μου·</p>
<p><span class=c>20</span> μνησθήσεται

καὶ καταδολεσχήσει ἐπ᾽ ἐμὲ ἡ ψυχή μου·</p>
<p><span class=c>21</span> ταύτην

τάξω εἰς τὴν καρδίαν μου, διὰ τοῦτο ὑπομενῶ.</p>
<p><span class=c>25</span> Ἀγαθὸς

κύριος τοῖς ὑπομένουσιν αὐτόν, ψυχῇ ἣ ζητήσει αὐτὸν ἀγαθὸν</p>
<p><span class=c>26</span> καὶ

ὑπομενεῖ καὶ ἡσυχάσει εἰς τὸ σωτήριον κυρίου.</p>
<p><span class=c>27</span> ἀγαθὸν

ἀνδρὶ ὅταν ἄρῃ ζυγὸν ἐν νεότητι αὐτοῦ.</p>
<p><span class=c>28</span> Καθήσεται

κατὰ μόνας καὶ σιωπήσεται, ὅτι ἦρεν ἐφ᾽ ἑαυτῷ·</p>
<p><span class=c>30</span> δώσει

τῷ παίοντι αὐτὸν σιαγόνα, χορτασθήσεται ὀνειδισμῶν.</p>
<p><span class=c>31</span> Ὅτι οὐκ

εἰς τὸν αἰῶνα ἀπώσεται κύριος·</p>
<p><span class=c>32</span> ὅτι ὁ

ταπεινώσας οἰκτιρήσει κατὰ τὸ πλῆθος τοῦ ἐλέους αὐτοῦ·</p>
<p><span class=c>33</span> ὅτι οὐκ

ἀπεκρίθη ἀπὸ καρδίας αὐτοῦ καὶ ἐταπείνωσεν υἱοὺς ἀνδρός.</p>
<p><span class=c>34</span> Τοῦ

ταπεινῶσαι ὑπὸ τοὺς πόδας αὐτοῦ πάντας δεσμίους γῆς,</p>
<p><span class=c>35</span> τοῦ

ἐκκλῖναι κρίσιν ἀνδρὸς κατέναντι προσώπου ὑψίστου,</p>
<p><span class=c>36</span> καταδικάσαι

ἄνθρωπον ἐν τῷ κρίνεσθαι αὐτὸν κύριος οὐκ εἶπεν.</p>
<p><span class=c>37</span> Τίς

οὕτως εἶπεν, καὶ ἐγενήθη; κύριος οὐκ ἐνετείλατο,</p>
<p><span class=c>38</span> ἐκ

στόματος ὑψίστου οὐκ ἐξελεύσεται τὰ κακὰ καὶ τὸ ἀγαθόν;</p>
<p><span class=c>39</span> τί

γογγύσει ἄνθρωπος ζῶν, ἀνὴρ περὶ τῆς ἁμαρτίας αὐτοῦ;</p>
<p><span class=c>40</span> Ἐξηρευνήθη

ἡ ὁδὸς ἡμῶν καὶ ἠτάσθη, καὶ ἐπιστρέψωμεν ἕως κυρίου·</p>
<p><span class=c>41</span> ἀναλάβωμεν

καρδίας ἡμῶν ἐπὶ χειρῶν πρὸς ὑψηλὸν ἐν οὐρανῷ</p>
<p><span class=c>42</span> Ἡμαρτήσαμεν,

ἠσεβήσαμεν, καὶ οὐχ ἱλάσθης.</p>
<p><span class=c>43</span> Ἐπεσκέπασας

ἐν θυμῷ καὶ ἀπεδίωξας ἡμᾶς· ἀπέκτεινας, οὐκ ἐφείσω.</p>
<p><span class=c>44</span> ἐπεσκέπασας

νεφέλην σεαυτῷ εἵνεκεν προσευχῆς,</p>
<p><span class=c>45</span> καμμύσαι

με καὶ ἀπωσθῆναι ἔθηκας ἡμᾶς ἐν μέσῳ τῶν λαῶν.</p>
<p><span class=c>46</span> Διήνοιξαν

ἐφ᾽ ἡμᾶς τὸ στόμα αὐτῶν πάντες οἱ ἐχθροὶ ἡμῶν·</p>
<p><span class=c>47</span> φόβος

καὶ θυμὸς ἐγενήθη ἡμῖν, ἔπαρσις καὶ συντριβή·</p>
<p><span class=c>48</span> ἀφέσεις

ὑδάτων κατάξει ὁ ὀφθαλμός μου ἐπὶ τὸ σύντριμμα τῆς θυγατρὸς τοῦ λαοῦ μου.</p>
<p><span class=c>49</span> Ὁ

ὀφθαλμός μου κατεπόθη, καὶ οὐ σιγήσομαι τοῦ μὴ εἶναι ἔκνηψιν,</p>
<p><span class=c>50</span> ἕως οὗ

διακύψῃ καὶ ἴδῃ κύριος ἐξ οὐρανοῦ·</p>
<p><span class=c>51</span> ὁ

ὀφθαλμός μου ἐπιφυλλιεῖ ἐπὶ τὴν ψυχήν μου παρὰ πάσας θυ γατέρας πόλεως.</p>
<p><span class=c>52</span> Θηρεύοντες

ἐθήρευσάν με ὡς στρουθίον οἱ ἐχθροί μου δωρεάν,</p>
<p><span class=c>53</span> ἐθανάτωσαν

ἐν λάκκῳ ζωήν μου καὶ ἐπέθηκαν λίθον ἐπ᾽ ἐμοί,</p>
<p><span class=c>54</span> ὑπερεχύθη

ὕδωρ ἐπὶ κεφαλήν μου· εἶπα Ἀπῶσμαι.</p>
<p><span class=c>55</span> Ἐπεκαλεσάμην

τὸ ὄνομά σου, κύριε, ἐκ λάκκου κατωτάτου·</p>
<p><span class=c>56</span> φωνήν

μου ἤκουσας Μὴ κρύψῃς τὰ ὦτά σου εἰς τὴν δέησίν μου.</p>
<p><span class=c>57</span> εἰς τὴν

βοήθειάν μου ἤγγισας ἐν ᾗ σε ἡμέρᾳ ἐπεκαλεσάμην· εἶπάς μοι Μὴ φοβοῦ.</p>
<p><span class=c>58</span> Ἐδίκασας,

κύριε, τὰς δίκας τῆς ψυχῆς μου, ἐλυτρώσω τὴν ζωήν μου·</p>
<p><span class=c>59</span> εἶδες,

κύριε, τὰς ταραχάς μου, ἔκρινας τὴν κρίσιν μου·</p>
<p><span class=c>60</span> εἶδες

πᾶσαν τὴν ἐκδίκησιν αὐτῶν εἰς πάντας διαλογισμοὺς αὐτῶν ἐν ἐμοί.</p>
<p><span class=c>61</span> Ἤκουσας

τὸν ὀνειδισμὸν αὐτῶν, πάντας τοὺς διαλογισμοὺς αὐτῶν κατ᾽ ἐμοῦ,</p>
<p><span class=c>62</span> χείλη

ἐπανιστανομένων μοι καὶ μελέτας αὐτῶν κατ᾽ ἐμοῦ ὅλην τὴν ἡμέραν,</p>
<p><span class=c>63</span> καθέδραν

αὐτῶν καὶ ἀνάστασιν αὐτῶν· ἐπίβλεψον ἐπὶ τοὺς ὀφθαλ μοὺς αὐτῶν.</p>
<p><span class=c>64</span> Ἀποδώσεις

αὐτοῖς ἀνταπόδομα, κύριε, κατὰ τὰ ἔργα τῶν χειρῶν αὐτῶν,</p>
<p><span class=c>65</span> ἀποδώσεις

αὐτοῖς ὑπερασπισμὸν καρδίας, μόχθον σου αὐτοῖς,</p>
<p><span class=c>66</span> καταδιώξεις

ἐν ὀργῇ καὶ ἐξαναλώσεις αὐτοὺς ὑποκάτω τοῦ οὐρα νοῦ, κύριε.</p>
<p>&nbsp;</p>
<h3>4</h3>
<p><span class=c>1</span> Πῶς

ἀμαυρωθήσεται χρυσίον, ἀλλοιωθήσεται τὸ ἀργύριον τὸ ἀγαθόν; ἐξεχύθησαν λίθοι

ἅγιοι ἐπ᾽ ἀρχῆς πασῶν ἐξόδων.</p>
<p><span class=c>2</span> Υἱοὶ

Σιων οἱ τίμιοι οἱ ἐπηρμένοι ἐν χρυσίῳ πῶς ἐλογίσθησαν εἰς ἀγγεῖα ὀστράκινα ἔργα

χειρῶν κεραμέως;</p>
<p><span class=c>3</span> Καί γε

δράκοντες ἐξέδυσαν μαστούς, ἐθήλασαν σκύμνοι αὐτῶν· θυγατέρες λαοῦ μου εἰς

ἀνίατον ὡς στρουθίον ἐν ἐρήμῳ.</p>
<p><span class=c>4</span> Ἐκολλήθη

ἡ γλῶσσα θηλάζοντος πρὸς τὸν φάρυγγα αὐτοῦ ἐν δίψει· νήπια ᾔτησαν ἄρτον, ὁ

διακλῶν οὐκ ἔστιν αὐτοῖς.</p>
<p><span class=c>5</span> Οἱ

ἔσθοντες τὰς τρυφὰς ἠφανίσθησαν ἐν ταῖς ἐξόδοις, οἱ τιθηνούμενοι ἐπὶ κόκκων

περιεβάλοντο κοπρίας.</p>
<p><span class=c>6</span> Καὶ

ἐμεγαλύνθη ἀνομία θυγατρὸς λαοῦ μου ὑπὲρ ἀνομίας Σοδομων τῆς κατεστραμμένης

ὥσπερ σπουδῇ, καὶ οὐκ ἐπόνεσαν ἐν αὐτῇ χεῖρας.</p>
<p><span class=c>7</span> Ἐκαθαριώθησαν

ναζιραῖοι αὐτῆς ὑπὲρ χιόνα, ἔλαμψαν ὑπὲρ γάλα, ἐπυρρώθησαν ὑπὲρ λίθους

σαπφείρου τὸ ἀπόσπασμα αὐτῶν.</p>
<p><span class=c>8</span> Ἐσκότασεν

ὑπὲρ ἀσβόλην τὸ εἶδος αὐτῶν, οὐκ ἐπεγνώσθησαν ἐν ταῖς ἐξόδοις· ἐπάγη δέρμα

αὐτῶν ἐπὶ τὰ ὀστέα αὐτῶν, ἐξηράνθησαν, ἐγενήθησαν ὥσπερ ξύλον.</p>
<p><span class=c>9</span> Καλοὶ

ἦσαν οἱ τραυματίαι ῥομφαίας ἢ οἱ τραυματίαι λιμοῦ· ἐπορεύθησαν ἐκκεκεντημένοι

ἀπὸ γενημάτων ἀγρῶν.</p>
<p><span class=c>10</span> Χεῖρες

γυναικῶν οἰκτιρμόνων ἥψησαν τὰ παιδία αὐτῶν, ἐγενήθησαν εἰς βρῶσιν αὐταῖς ἐν τῷ

συντρίμματι τῆς θυγατρὸς λαοῦ μου.</p>
<p><span class=c>11</span> Συνετέλεσεν

κύριος θυμὸν αὐτοῦ, ἐξέχεεν θυμὸν ὀργῆς αὐτοῦ καὶ ἀνῆψεν πῦρ ἐν Σιων, καὶ

κατέφαγεν τὰ θεμέλια αὐτῆς.</p>
<p><span class=c>12</span> Οὐκ

ἐπίστευσαν βασιλεῖς γῆς, πάντες οἱ κατοικοῦντες τὴν οἰκου μένην, ὅτι

εἰσελεύσεται ἐχθρὸς καὶ ἐκθλίβων διὰ τῶν πυλῶν Ιερουσαλημ.</p>
<p><span class=c>13</span> Ἐξ

ἁμαρτιῶν προφητῶν αὐτῆς, ἀδικιῶν ἱερέων αὐτῆς τῶν ἐκχεόντων αἷμα δίκαιον ἐν

μέσῳ αὐτῆς.</p>
<p><span class=c>14</span> Ἐσαλεύθησαν

ἐγρήγοροι αὐτῆς ἐν ταῖς ἐξόδοις, ἐμολύνθησαν ἐν αἵματι· ἐν τῷ μὴ δύνασθαι

αὐτοὺς ἥψαντο ἐνδυμάτων αὐτῶν.</p>
<p><span class=c>15</span> Ἀπόστητε

ἀκαθάρτων, καλέσατε αὐτούσ, ἀπόστητε ἀπόστητε, μὴ ἅπτεσθε, ὅτι ἀνήφθησαν καί γε

ἐσαλεύθησαν· εἴπατε ἐν τοῖς ἔθνεσιν Οὐ μὴ προσθῶσιν τοῦ παροικεῖν.</p>
<p><span class=c>16</span> Πρόσωπον

κυρίου μερὶς αὐτῶν, οὐ προσθήσει ἐπιβλέψαι αὐτοῖς· πρόσωπον ἱερέων οὐκ ἔλαβον,

πρεσβύτας οὐκ ἠλέησαν.</p>
<p><span class=c>17</span> Ἔτι

ὄντων ἡμῶν ἐξέλιπον οἱ ὀφθαλμοὶ ἡμῶν εἰς τὴν βοήθειαν ἡμῶν μάταια·

ἀποσκοπευόντων ἡμῶν ἀπεσκοπεύσαμεν εἰς ἔθνος οὐ σῷζον.</p>
<p><span class=c>18</span> Ἐθηρεύσαμεν

μικροὺς ἡμῶν τοῦ μὴ πορεύεσθαι ἐν ταῖς πλατείαις ἡμῶν· ἤγγικεν ὁ καιρὸς ἡμῶν,

ἐπληρώθησαν αἱ ἡμέραι ἡμῶν, πάρεστιν ὁ καιρὸς ἡμῶν.</p>
<p><span class=c>19</span> Κοῦφοι

ἐγένοντο οἱ διώκοντες ἡμᾶς ὑπὲρ ἀετοὺς οὐρανοῦ, ἐπὶ τῶν ὀρέων ἐξήφθησαν, ἐν

ἐρήμῳ ἐνήδρευσαν ἡμᾶς.</p>
<p><span class=c>20</span> Πνεῦμα

προσώπου ἡμῶν χριστὸς κυρίου συνελήμφθη ἐν ταῖς δια φθοραῖς αὐτῶν, οὗ εἴπαμεν

Ἐν τῇ σκιᾷ αὐτοῦ ζησόμεθα ἐν τοῖς ἔθνεσιν.</p>
<p><span class=c>21</span> Χαῖρε

καὶ εὐφραίνου, θύγατερ Ιδουμαίας ἡ κατοικοῦσα ἐπὶ γῆς· καί γε ἐπὶ σὲ διελεύσεται

τὸ ποτήριον κυρίου, καὶ μεθυσθήσῃ καὶ ἀποχεεῖς.</p>
<p><span class=c>22</span> Ἐξέλιπεν

ἡ ἀνομία σου, θύγατερ Σιων· οὐ προσθήσει ἔτι ἀποικί σαι σε. ἐπεσκέψατο ἀνομίας

σου, θύγατερ Εδωμ· ἀπεκάλυψεν ἐπὶ τὰ ἀσε βήματά σου.</p>
<p>&nbsp;</p>
<h3>5</h3>
<p><span class=c>1</span> Μνήσθητι,

κύριε, ὅ τι ἐγενήθη ἡμῖν· ἐπίβλεψον καὶ ἰδὲ τὸν ὀνειδισμὸν ἡμῶν.</p>
<p><span class=c>2</span> κληρονομία

ἡμῶν μετεστράφη ἀλλοτρίοις, οἱ οἶκοι ἡμῶν ξένοις.</p>
<p><span class=c>3</span> ὀρφανοὶ

ἐγενήθημεν, οὐχ ὑπάρχει πατήρ· μητέρες ἡμῶν ὡς αἱ χῆραι.</p>
<p><span class=c>4</span> ἐξ

ἡμερῶν ἡμῶν ξύλα ἡμῶν ἐν ἀλλάγματι ἦλθεν.</p>
<p><span class=c>5</span> ἐπὶ τὸν

τράχηλον ἡμῶν ἐδιώχθημεν· ἐκοπιάσαμεν, οὐκ ἀνεπαύθημεν.</p>
<p><span class=c>6</span> Αἴγυπτος

ἔδωκεν χεῖρα, Ασσουρ εἰς πλησμονὴν αὐτῶν.</p>
<p><span class=c>7</span> οἱ

πατέρες ἡμῶν ἥμαρτον, οὐχ ὑπάρχουσιν· ἡμεῖς τὰ ἀνομήματα αὐτῶν ὑπέσχομεν.</p>
<p><span class=c>8</span> δοῦλοι

ἐκυρίευσαν ἡμῶν, λυτρούμενος οὐκ ἔστιν ἐκ τῆς χειρὸς αὐτῶν.</p>
<p><span class=c>9</span> ἐν ταῖς

ψυχαῖς ἡμῶν εἰσοίσομεν ἄρτον ἡμῶν ἀπὸ προσώπου ῥομφαίας τῆς ἐρήμου.</p>
<p><span class=c>10</span> τὸ

δέρμα ἡμῶν ὡς κλίβανος ἐπελειώθη, συνεσπάσθησαν ἀπὸ προσώπου καταιγίδων λιμοῦ.</p>
<p><span class=c>11</span> γυναῖκας

ἐν Σιων ἐταπείνωσαν, παρθένους ἐν πόλεσιν Ιουδα.</p>
<p><span class=c>12</span> ἄρχοντες

ἐν χερσὶν αὐτῶν ἐκρεμάσθησαν, πρεσβύτεροι οὐκ ἐδοξάσθησαν.</p>
<p><span class=c>13</span> ἐκλεκτοὶ

κλαυθμὸν ἀνέλαβον, καὶ νεανίσκοι ἐν ξύλῳ ἠσθένησαν.</p>
<p><span class=c>14</span> καὶ

πρεσβῦται ἀπὸ πύλης κατέπαυσαν, ἐκλεκτοὶ ἐκ ψαλμῶν αὐτῶν κατέπαυσαν.</p>
<p><span class=c>15</span> κατέλυσεν

χαρὰ καρδίας ἡμῶν, ἐστράφη εἰς πένθος ὁ χορὸς ἡμῶν.</p>
<p><span class=c>16</span> ἔπεσεν

ὁ στέφανος τῆς κεφαλῆς ἡμῶν· οὐαὶ δὴ ἡμῖν, ὅτι ἡμάρτομεν.</p>
<p><span class=c>17</span> περὶ

τούτου ἐγενήθη ὀδυνηρὰ ἡ καρδία ἡμῶν, περὶ τούτου ἐσκότασαν οἱ ὀφθαλμοὶ ἡμῶν·</p>
<p><span class=c>18</span> ἐπ᾽

ὄρος Σιων, ὅτι ἠφανίσθη, ἀλώπεκες διῆλθον ἐν αὐτῇ.</p>
<p><span class=c>19</span> σὺ δέ,

κύριε, εἰς τὸν αἰῶνα κατοικήσεις, ὁ θρόνος σου εἰς γενεὰν καὶ γενεάν.</p>
<p><span class=c>20</span> ἵνα τί

εἰς νεῖκος ἐπιλήσῃ ἡμῶν, καταλείψεις ἡμᾶς εἰς μακρότητα ἡμερῶν;</p>
<p><span class=c>21</span> ἐπίστρεψον

ἡμᾶς, κύριε, πρὸς σέ, καὶ ἐπιστραφησόμεθα· καὶ ἀνακαίνισον ἡμέρας ἡμῶν καθὼς

ἔμπροσθεν.</p>
<p><span class=c>22</span> ὅτι

ἀπωθούμενος ἀπώσω ἡμᾶς, ὠργίσθης ἐφ᾽ ἡμᾶς ἕως σφόδρα.</p>
<hr align=center width=300 size=1 style='color:#c0c0c0'>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="bar.htm">Poster</a></p>
</td></tr>
</table>









		


</body>
</html>

