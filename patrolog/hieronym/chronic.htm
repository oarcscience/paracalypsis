<html>
<head>
<title>Hieronymus. Chronicon</title>
<meta http-equiv="Content-Type" content="text/html; charset=utf-8">
<meta name="author" content="Institute for Biblical Content">
<meta name="keywords" content="Library Paracalypsis, Hieronymus">
<meta name="description" content="Hieronymus, Chronicon, Latin">
<meta http-equiv="pragma" content="no-cache">
<link href="../../lat.css" rel="stylesheet" type="text/css">
</head>
<body>
﻿


<p>


<table style='border:solid black .25pt' align=center cellpadding=15 cellspacing=0 width=700>
<tr><td>
<h2>HIERONYMI CHRONICON.<br>

HUCUSQUE HISTORIAM SCRIBIT EUSEBIUS PAMPHILI MARTYRIS CONTUBERNALIS,<br>

CUI NOS ISTA SUBJECIMUS</h2>
<h4>(ed. J.-P. Migne, post. R.&nbsp;Khazarzar)</h4>
<p class=r>Patrologiae cursus completus. Series latina. Vol.&nbsp;27.
<br>Paris: Migne, 1846, pp.&nbsp;675&#150;701.</p>
<h4>Romanorum</h4>
<p>(<i>Olymp. Eod. ann.) (An. Dom. Eod. ann.</i>) Arnobius in Africa rhetor

clarus habetur, qui cum in civitate Ciccae ad declamandum juvenes erudiret, et

adhuc ethnicus ad crudelitatem somniis compelleretur, neque ab episcopo

impetraret fidem, quam semper impugnaverat: elucubravit adversus pristinam

religionem luculentissimos libros, et tandem velut quibusdam obsidibus pietatis

foedus impetravit. (<i>An. Dom.</i> 330) 21 Drepanum Bithyniae civitatem in

honorem martyris Luciani ibi conditi, Constantinus instaurans, ex vocabulo

matris suae Helenopolim appellavit.</p>
<h4>Romanorum</h4>
<p>(<i>Olymp. 277) (An. Dom.</i> 331) 22 In Antiochia Dominicum, quod vocatur

Aureum, aedificari coeptum. Constantinus uxorem suam Faustam interficit.

Donatus agnoscitur, a quo per Africam Donatiani. Antiochiae post Tyrannum, XX

ordinatur episcopus Vitalis, post quem Philogonius XXI, cui succedit XXII

Paulinus, post quem XXIII Eustathius, quo in exsilium ob fidem truso, usque in

praesentem diem Ariani Ecclesiam occupaverunt, id est, Eulalius, Eusebius,

Euphronius, Placillus, Stephanus, Leontius, Eudoxius, Meletius, Euzoius,

Dorotheus, rursum Meletius: quorum idcirco tempora non digessi, quod eos hostes

potius Christi, quam episcopos judicem. (<i>An. Dom.</i> 332) 23 Juvencus

presbyter, natione Hispanus, Evangelia heroicis versibus explicat. Porphyrius,

misso ad Constantinum insigni volumine, exsilio liberatur. (<i>An. Dom.</i>

333) 24 Alexandrinae Ecclesiae XIX ordinatur episcopus Athanasius, <i>qui ab

Arianis persecutus ad Constantium refugit.</i> (<i>An. Dom.</i> 334) 25

Constantinopolis dedicatur, pene omnium urbium nuditate. Metrodorus philosophus

agnoscitur. (<i>Olymp. 278) (An. Dom.</i> 335) 26 MARCUS XXXII Romae ordinatur

episcopus mensibus 8, post quem JULIUS XXXIII ordinatus est annis 16, mensibus

4. Edicto Constantini gentilium templa subversa sunt. (<i>An. Dom. 336) (Ann.

ab Abr.</i> 2350) 27 Romani Gothos in Sarmatarum regione vicerunt. Constantius

filius Constantini provehitur ad regnum. Pestilentia et fame innumerabilis

multitudo in Syria, Ciliciaque periit. (<i>An. Dom.</i> 337) 28 Sarmatae

Limigantes, dominos suos, qui nunc Arcaragantes vocantur, facta manu, in

Romanum solum expulerunt. Calocerus in Cypro res novas molitus opprimitur. (<i>An.

Dom.</i> 338) 29 . . . . . . . . . . . . . . . . . . . . . . . . . . . . . (<i>An.

Dom.</i> 339) 30 Constantinus cum liberis suis honorificas ad Antonium monachum

litteras mittit.</p>
<h4>Romanorum</h4>
<p>Tricennalibus Constantini Delmatius Caesar appellatur. Patera rhetor Romae

gloriosissime docet. Nazarii rhetoris filia <i>Eunomia, virgo Christiana,</i>

in eloquentia patri coaequatur. Tiberianus vir disertus praefectus praetorii

Gallias regit. Eustathius Constantinopolitanus presbyter agnoscitur: cujus

industria in Jerosolymis martyrium constructum est. (<i>An. Dom.</i> 340) 31

Constantinus extremo vitae suae tempore ab Eusebio Nicomediensi episcopo

baptizatus, in Arianum dogma declinat: a quo usque in praesens tempus

ecclesiarum rapinae, et totius orbis est secuta discordia. Constantinus, cum

bellum pararet in Persas, in Ancyrone villa publica juxta Nicomediam moritur,

anno aetatis suae 66, post quem liberi ejus tres ex Caesaribus Augusti

appellantur.</p>
<h4>Romanorum XXXV, CONSTANTINUS, CONSTANTIUS,
<br>et CONSTANS regnaverunt annis 24, mensibus 5, diebus 12</h4>
<p>(<i>An. Dom.</i> 341) 1 Ablavius praefectus praetorii, et multi nobilium

occisi. Sapor rex Persarum, Mesopotamia vastata, duobus ferme mensibus Nisibin

obsidet. Delmatius Caesar, quem patruus Constantinus consortem regni filiis

reliquerat, factione Constantii patruelis, et tumultu militari interimitur,

anno imperii sui tertio. Jacobus Nisibenus episcopus agnoscitur, ad cujus

preces saepe urbs discrimine liberata est.</p>
<h4>Romanorum</h4>
<p>(<i>An. Dom.</i> 342) 2 Ex hoc loco impietas Ariana Constantii regis fulta praesidio,

exsiliis, carceribus, et variis afflictionum modis, primo Athanasium, deinde

omnes non suae partis episcopos persecuta est. (<i>Olymp. 280) (An. Dom.</i>

343) 3 Constantinus bellum fratri inferens, juxta Aquileiam Alsae occiditur. (<i>An.

Dom.</i> 344) 4 Vario eventu adversum Francos a Constante pugnatur. Multae

Orientis urbes terraemotu horribili conciderunt. Adaeus in Syriacoele clarus

habetur, a quo haeresis Audaeana. 5 Franci a Constante perdomiti, et pax cum

eis facta. (<i>An. Dom.</i> 345) Hermogenes magister militiae Constantinopoli,

tractus a populo ob episcopum Paulum, quem regis imperio et Arianorum factione

pellebat. Antiochiae Dominicum Aureum dedicatur. Macedonius artis plumariae, in

locum Pauli ab Arianis episcopus subrogatur, a quo nunc haeresis Macedoniana.

Paulus crudelitate praefecti Philippi (nam fautor Macedonii partium erat) et

Arianorum insidiis strangulatur. (<i>An. Dom.</i> 346) (Ann. ab Abr. 2360) 6

Maximinus Trevirorum episcopus clarus habetur, a quo Athanasius Alexandriae

episcopus, cum a Constantio quaereretur ad poenam, honorifice susceptus est. (<i>Olymp.

281) (An. Dom.</i> 347) Sapor Persarum rex Christianos persequitur. Neocaesarea

in Ponto subversa, excepta ecclesia ac episcopo, caeterisque, qui ibidem

reperti sunt. (<i>An. Dom.</i> 348) 8 . . . . . . . . . . . . . . . . . . . . .

. . . . . . . . (<i>An. Dom.</i> 349) 9 Titianus vir eloquens praefecturam

praetorii apud Gallias administrat. (<i>An. Dom.</i> 350) 10 Athanasius ad

Constantis litteras Alexandriam regreditur.</p>
<h4>Romanorum</h4>
<p>Dyrrhachium corruit terraemotu, et tribus diebus ac noctibus Roma nutavit,

plurimaeque Campaniae urbes vexatae. (<i>Olymp. 282) (An. Dom.</i> 351) 11

Magnis reipublicae expensis, in Seleucia Syriae portus effectus. Rursum Sapor

tribus mensibus obsidet Nisibin. Eusebius episcopus Emisenus Arianae signifer

factionis multa et varia conscribit. Solis facta defectio. Bellum Persicum

nocturnum apud Syngaram, in quo haud dubiam victoriam militum stoliditate

perdidimus. Neque vero ullum Constantio ex novem gravissimis praeliis contra

Persas, gravius bellum fuit; nam ut alia omittam, Nisibis obsessa, Bizabdae et

Amida captae sunt. (<i>An. Dom.</i> 352) 12 Maximus quadragesimus post Macarium

Jerosolymorum episcopus moritur: post quem Ecclesiam Ariani invadunt: primum

Cyrillus Eutychius, rursum Cyrillus Irenaeus, tertio Cyrillus Hilarius, quarto

Cyrillus: quorum Cyrillus cum a Maximo fuisset presbyter ordinatus, et post

mortem ei ab Acacio episcopo Caesariensi, et caeteris Arianis episcopis

episcopatus promitteretur, si ordinationem Maximi repudiasset, diaconus in

ecclesia ministravit: ob quam impietatem sacerdotii mercede pensatus,

Heraclium, quem moriens Maximus in suum locum substituerat, varia fraude

sollicitans [<i>Al.</i> sollicitatus], de episcopo in presbyterum regradavit.

LIBERIUS XXXIV Romanae Ecclesiae ordinatur episcopus, quo in exsilium ob fidem

truso, omnes clerici juraverunt, ut nullum alium susciperent. Verum cum Felix

ab Arianis fuisset in sacerdotium substitutus, plurimi pejeraverunt, et post

annum cum Felice ejecti sunt: quia Liberius taedio victus exsilii, et in haereticam

pravitatem subscribens, Romam quasi victor intraverat.</p>
<h4>Romanorum</h4>
<p>(<i>An. Dom.</i> 353) 13 Magnentio apud Augustodunum arripiente imperium,

Constans haud longe ab Hispania in castro, cui Helenae nomen est, interficitur,

anno aetatis 30, imperii vero sui 13: quamobrem turbata republica, VETRANIO

Mursae, NEPOTIANUS Romae imperatores facti. <i>Victorinus natione Afer Romae

rhetoricam docet.</i> Romae populus adversum Magnentianos rebellans, ab

Heraclida Senatore proditur. Nepotiani caput pilo per urbem circumlatum,

multaeque proscriptiones nobilium et caedes factae. (<i>An. Dom.</i> 354) 14

Vetranioni apud Naissum a Constantio regium insigne detractum. Magnentius

Mursae victus, in quo praelio Romanae vires conciderunt. Gallus Constantii

patruelis Caesar factus. (<i>Olymp. 283) (An. Dom.</i> 355) 15 Gallus Judaeos,

qui, interfectis per noctem militibus, arma ad rebellandum invaserant,

oppressit, caesis multis hominum millibus usque ad innoxiam aetatem, et

civitates eorum Diocaesaream, Tiberiadem, et Diospolim, plurimaque oppida igni

tradidit. Nonnulli nobilium Antiochiae a Gallo interfecti. <i>Syriae populis

crucis signum, et maximo conspicientium terrore, in orientali plaga apparuit.</i>

(<i>An. Dom.</i> 356) (<i>Ann. ab Abr.</i> 2370) 16 Magnentius Lugduni in

Palatio propria se manu interfecit, et DECENTIUS frater ejus, quem ad tuendas

Gallias Caesarem miserat, apud Senonas laqueo vitam explet. (<i>An. Dom. 357</i>)

17 Gennadius forensis orator, Romae insignis habetur.</p>
<h4>Romanorum</h4>
<p>(<i>An. Dom.</i> 358) 18 Minervius Burdegalensis rhetor, Romae florentissime

docet. Gallus Caesar sollicitatus a Constantio patrueli, cui in suspicionem ob

egregiam indolem venerat, in Istria occiditur. SILVANUS in Gallia res novas

molitus, 29 die exstinctus est. Victorinus rhetor, et Donatus grammaticus,

praeceptor meus, Romae insignes habentur: e quibus Victorinus etiam statuam in

foro Trajani meruit. Paulinus et Rhodanius, Galliarum episcopi, in exsilium ob

fidem trusi. Alcimus et Dolphidius rhetores in Aquitania florentissime docent.

Petrus Caesaraugustae orator insignis docet. Donatus, a quo supra Donatianos in

Africa dici memoravimus, Carthagine pellitur. Quidam sectatores ejus etiam

Montenses vocant, eo quod ecclesiam Romae primam in monte habere coeperint. (<i>Olymp.

284) (An. Dom.</i> 359) 19 Eusebius Vercellensis episcopus, et Lucifer, ac Dionysius

Caralitanae et Mediolanensis ecclesiae episcopi, Pancratius quoque Romanus

presbyter, et Hilarius diaconus, distantibus inter se, ab Arianis et a

Constantio damnantur exsiliis. Julianus frater Galli, Mediolani Caesar

appellatur. Antonius monachus 105 aetatis anno in eremo moritur, solitus multis

ad se venientibus de Paulo quodam Thebaeo mirae beatitudinis viro referre

quamplura: cujus nos exitum brevi libello explicavimus. Hilarius episcopus

Pictaviensis, factione Saturnini Arelatensis episcopi, reliquorumque, qui cum

eo erant, Arianorum, ante triennium in Phrygiam pulsus, libros de nostra

religione componit. Reliquiae Apostoli Timothei Constantinopolim invectae.

Sarmata, Amatas, et Macarius discipuli Antonii insignes habentur. Liberius

episcopus Romanus in exsilium mittitur. Magnae Alemannorum copiae apud

Argentoratum oppidum Galliarum, a Caesare Juliano oppressae.</p>
<h4>Romanorum</h4>
<p>Sarraceni monasterium beati Antonii irruentes, Sarmatam interficiunt. (<i>An.

Dom.</i> 360) 20 Constantio Romam ingresso, ossa Andreae Apostoli et Lucae

Evangelistae a Constantinopolitanis miro favore suscepta. (<i>An. Dom.</i> 361)

21 Nicomedia terraemotu funditus eversa, vicinis urbibus ex parte vexatis. (<i>An.

Dom.</i> 362) 22 Paulinus Trevirorum episcopus in Phrygia exsulans moritur.

Evanthius eruditissimus grammaticorum, Constantinopoli diem obiit, in cujus

locum ex Africa Chrestus adducitur. (<i>Olymp. 285) (An. Dom.</i> 363) 23

Synodus apud Ariminum et Seleuciam Isauriae facta, in qua antiqua patrum fides,

decem primo legatorum, dehinc omnium proditione damnata est. Honoratus ex

praefecto praetorio Galliarum, primus Constantinopoli praefectus urbis factus.

Gratianus, qui nunc imperator est, nascitur. Hilarius, cum apud

Constantinopolim librum pro se Constantio porrexisset, ad Gallias redit.</p>
<h4>Romanorum</h4>
<p>Macedonius Constantinopoli pellitur. Omnes pene toto orbe Ecclesiae sub

nomine pacis et regis, Arianorum consortio polluuntur. Constantinopoli

ecclesiarum maxima dedicatur. (<i>An. Dom.</i> 364) 24 Meletius Sebastiae

Armeniorum episcopus, ab Acacio et Georgio episcopis Arianis Antiochiam

transfertur, et post non grande temporis intervallum, cum presbyteros, qui ab

Eudoxio antecessore suo depositi fuerant, suscepisset, exsilii justissimam

causam subita fidei mutatione delusit. Gallia per Hilarium Ariminensis perfidiae

dolos damnat. Constantius Mopsocrenis inter Ciliciam Cappadociamque moritur,

anno aetatis 45.</p>
<h4>Romanorum XXXVI, JULIANUS regnavit anno uno,
<br>mensibus septem (vel ut aiunt alii, ann. 2, mensibus 8)</h4>
<p>(<i>An. Dom.</i> 365) 1 Juliano ad idolorum cultum converso, blanda

persecutio fuit, illiciens magis, quam impellens ad sacrificandum: in qua multi

ex nostris voluntate propria corruerunt. Georgio per seditionem populi incenso,

qui in locum Athanasii ab Arianis fuerat ordinatus, Athanasius Alexandriam

revertitur. (<i>An. Dom. 366) (Ann. ab Abr.</i> 2380) 2 Eusebius et Lucifer de

exsilio regrediuntur, e quibus Lucifer accitis duobus aliis confessoribus,

Paulinum Eustathii episcopi presbyterum, qui se numquam haereticorum communione

polluerat, in parte catholica Antiochiae episcopum facit. Prohaeresius sophista

Atheniensis, lege data ne Christiani liberalium artium doctores essent, cum

sibi specialiter Julianus concederet, ut Christianus doceret, scholam sponte

deseruit. Aemilianus ob ararum subversionem Dorostori a Vicario incenditur.

Ecclesia Antiochiae clausa, et gravissima imminentis persecutionis procella Dei

voluntate sopita est. Nam Julianus in Persas profectus, nostrum post victoriam

diis sanguinem voverat: ubi a quodam simulato perfuga ad deserta perductus, cum

fame et siti Apostata perdidisset exercitum, et inconsultius a suorum erraret

agminibus, ab obvio forte hostium equite conto ilia perfossus interiit, anno

aetatis 32.</p>
<h4>Post quem sequenti die JOVIANUS ex primicerio domesticorum imperator factus

est</h4>
<p>(<i>Olymp. 286) (An. Dom.</i> 367) 1 Jovianus rerum necessitate compulsus,

Nisibim et magnam Mesopotamiae partem Sapori Persarum regi tradidit. Synodus

Antiochiae a Meletio et suis facta: in qua homousio annomeoque rejecto, medium

inter haec homoiousion, Macedonianum dogma, vindicaverunt. Jovianus cruditate,

sive odore prunarum, quas nimias adoleri jusserat, Dadastanae moritur anno

aetatis 33. Post quem Valentinianus tribunus Scutariorium, e Pannonia

Cibalensis apud Nicaeam Augustus appellatus, fratrem Valentem Constantinopoli

in communionem regni assumit.</p>
<h4>Romanorum XXXVIII, VALENTINIANUS et VALENS regnaverunt annis 13, mensibus 5</h4>
<p>(<i>An. Dom.</i> 368) 1 Valentinianus egregius alias imperator, et Aureliano

moribus similis, nisi quod severitatem ejus nimiam, et parcitatem quidam

crudelitatem et avaritiam interpretabantur. Apollinaris Laodicenus episcopus

multimoda religionis scripta componit. (<i>An. Dom.</i> 369) 2 Terraemotu per

totum orbem facto, mare littus egreditur, et Siciliae multarumque insularum

urbes, et innumerabiles populos oppressit. Procopius qui apud Constantinopolim

tyrannidem invaserat, apud Phrygiam salutarem exstinctus est, et plurimi

Procopianae partis caesi atque proscripti. DAMASUS XXXV Romanae Ecclesiae

ordinatur episcopus. Et post non multum temporis intervallum Ursinus a quibusdam

episcopus constitutus, Sicininum cum suis invadit, quo Damasianae partis populo

confluente, crudelissimae interfectiones diversi sexus perpetratae.</p>
<h4>Romanorum</h4>
<p>(<i>An. Dom.</i> 370) 3 Valens ab Eudoxio Arianorum episcopo baptizatus

nostros persequitur. Gratianus Valentiniani filius Ambianis imperator factus. (<i>Olymp.

287) (An. Dom.</i> 371) 4 Tanta Constantinopoli est orta tempestas, ut mirae

magnitudinis decidens grando nonnullos hominum interfecerit. Apud Atrebatas

lana e coelo pluviae mixta defluxit. (<i>An. Dom.</i> 372) 5 Hilarius episcopus

Pictavis moritur. Nicaea, quae saepe ante corruerat, terraemotu funditus

eversa. Libanius Antiochenus rhetor insignis habetur. (<i>An. Dom.</i> 373) 6

Agon Constantinopoli a Valente redditus. Athanaricus rex Gothorum, in

Christianos persecutione commota, plurimos interfecit, et de propriis sedibus

in Romanum solum expellit. (<i>An. Dom.</i> 374) 7 Eusebius episcopus

Vercellensis moritur. Constantinopoli apostolorum martyrium dedicatur. Magna

fames in Phrygia. Lucifer Caralitanus episcopus moritur, qui cum Gregorio

episcopo Hispaniarum, et Philone Libyae, numquam se Arianae miscuit pravitati.

(<i>Olymp. 288) (An. Dom.</i> 375) 8 Maximinus praefectus annonae maleficos ab

imperatore investigare jussus, plurimos Romae nobilium occidit. Valentinus in

Britannia, antequam tyrannidem invaderet, oppressus. Presbyter Sirmii

iniquissime decolatur, quod Octavianum ex proconsule apud se latitantem prodere

noluisset. (<i>An. Dom. 376) (Ann. ab Abr.</i> 2390) 9 Didymus Alexandrinus

multa de nostro dogmate per notarios commentatur, qui post quintum nativitatis

suae annum luminibus orbatus, elementorum quoque ignarus fuit. Equitius Comes

Illyrici iniquissimis tributorum exactionibus ante provincias quas regebat,

quam a Barbaris vastarentur, erasit.</p>
<h4>Romanorum</h4>
<p>(<i>An. Dom.</i> 377) 10 Eunomius discipulus Aetii Constantinopoli

agnoscitur, a quo haeresis Eunomiana. Saxones caesi ad Usonem, in regione

Francorum. Burgundiorum 80 ferme millia, quot numquam antea, ad Rhenum

descenderunt. Clearchus praefectus urbis Constantinopoli agnoscitur, a quo

necessaria et diu exspectata votis aqua civitati inducitur. Alexandriae XX

ordinatur episcopus Petrus, qui post Valentis interitum tam facilis in

recipiendis haereticis fuit, ut nonnullis suspicionem acceptae pecuniae

intulerit. Melania nobilissima mulierum Romanarum, et Marcellini quondam

consulis filia, unico praetori tunc Urbano filio derelicto, Jerosolymam

navigavit: ubi tanto virtutum praecipueque humilitatis fuit miraculo, ut Teclae

nomen acceperit. (<i>An. Dom.</i> 378) 11 Post Auxentii seram mortem Mediolani

Ambrosio episcopo constituto, omnis ad fidem rectam Italia convertitur.

Aquileienses clerici, quasi chorus beatorum habentur. Quia superiore anno

Sarmatae Pannonias vastaverant, iidem consules permansere. (<i>Olymp. 289) (An.

Dom.</i> 379) 12 Valentinianus subita sanguinis eruptione, quod Graece

apoplexis vocatur, Brigitione moritur.</p>
<h4>Post quem GRATIANUS,
<br>assumpto in imperium VALENTINIANO fratre, cum patruo Valente regnat.
<br>Apollinarius Laodicensis jactatione ingenii quosdam errores pertinaciter

asseverans,
<br>haeresim sui nominis suscitavit, quam Damasus habito Romae concilio

damnavit</h4>
<p>Eutropius presbyter, vir eloquentia clarus agnoscitur. Multi monachorum

Nitriae per tribunos et milites caesi. Valens, lege data, ut monachi

militarent, nolentes fustibus jussit interfici.</p>
<h4>Romanorum</h4>
<p>Theodosius Theodosii postea imperatoris pater, et plurimi nobilium occisi.

Photinus in Galatia moritur, a quo Photinianorum dogma Judaicum: qui multa

continentiae et ingenii bona uno superbiae malo perdidit. (<i>An. Dom.</i> 380)

13 Basilius Caesariensis episcopus Cappadociae clarus habetur. Alemannorum

circiter triginta millia apud Argentariam oppidum Galliarum ab exercitu

Gratiani strata. (<i>An. Dom. 381) (Ann. ab Abr.</i> 2395) 14 Florentinus et

Bonosus et Rufinus insignes monachi habentur: e quibus Florentinus tam

misericors in egentes fuit, ut vulgo pater pauperum nominatus sit. Gens

Hunnorum Gothos vastat, qui a Romanis sine armorum depositione suscepti, per

avaritiam Maximi ducis, fame ad rebellandum coacti sunt. Superatis in

congressione Romanis, Gothi funduntur in Thracia. Valens de Antiochia exire

compulsus, sera poenitentia nostros de exsiliis revocat. Lacrymabile bellum in

Thracia, in quo, deserente equitum praesidio, Romanae legiones a Gothis cinctae

usque ad internecionem caesae sunt. Ipse imperator Valens, cum sagitta saucius

fugeret, et ob dolorem nimium saepe equo laberetur, ad cujusdam villulae casam

deportatus est: quo persequentibus Barbaris, et incensa domo, sepultura quoque

caruit. Ab Urbe condita usque ad extremum hujus Operis annum, fiunt anni mille

centum triginta unus, hoc modo: <i>Sub regibus, anni ducenti quadraginta: sub

consulibus, anni quadringenti sexaginta quatuor: sub Augustis et Caesaribus,

anni quadringenti viginti septem</i>.</p>
<h4>Romanorum</h4>
<p>Colliguntur omnes anni usque in consulatum Valentis VI et Valentiniani

junioris iterum Aug. a 15 Tiberii anno, et praedicatione Domini Jesu Christi,

anni 351. A secundo anno Darii regis Persarum, quo tempore templum Jerosolymis

instauratum est, anni 899. Ab olympiade prima, qua aetate apud Hebraeos Isaias

prophetabat, anni 1155. A Salomone et prima aedificatione templi, anni 1411. A

captivitate Trojae, quo tempore Samson apud Hebraeos erat, anni 1561. A Mose et

Cecrope primo rege Atticae, anni 1890. Ab Abraham et regno Nini et Semiramidis,

anni 2395. Continet omnis canon ab Abraham, usque ad tempus supra scriptum,

annos 2395. A diluvio autem usque ad Abraham supputantur anni 942. Ab Adam

usque ad diluvium anni 2242. Fiunt ab Adam usque ad 14 Valentis annum, id est,

usque ad consulatum ejus VI et Valentiniani iterum, omnes anni 5579.</p>
</td></tr>
</table>









		


</body>
</html>

